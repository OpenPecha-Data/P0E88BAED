གཉིས་པ་རྗེས་སུ་བཟུང་ནས་གཞལ་བྱའི་གནས་གསུམ་ལ་མཁས་པར་བྱེད་པའི་ཡན་ལག་ལ། གཞལ་བྱ་ཙམ་གཏན་ལ་འབེབས་བྱེད་ཚད་མ་བཤད། མངོན་གྱུར་གཏན་ལ་འབེབས་བྱེད་མངོན་སུམ་བཤད། ལྐོག་གྱུར་གཏན་ལ་འབེབས་བྱེད་རྗེས་དཔག་བཤད་པ་དང་གསུམ་དུ་ཡོད། དང་པོ་ནི། སྤྱིར་ཚད་མ་དེ་ལ་དོན་གྱི་ཚད་མ་དང༌། དཔེའི་ཚད་མ་གཉིས། དོན་གྱི་ཚད་མ་ནི། ཚད་མའི་སྐྱེས་བུ་ལ་བྱེད། དཔེའི་ཚད་མ་ནི། མངོན་སུམ་དང་རྗེས་དཔག་གཉིས་ལ་བྱེད། ཚད་མ་མངོན་རྗེས་གཉིས་པོ་དེ་རང་བཟོར་བྱས་པ་ནི་མ་ཡིན་གྱི། བཅོམ་ལྡན་འདས་ཀྱི་གསུང་རབ་ལས་གསུངས་སོ། །ཞེས་ཤེས་པར་བྱ་བའི་ཕྱིར་དུ་སློབ་དཔོན་ཕྱོགས་ཀྱི་གླང་པོས་ཚད་མ་མདོ་བརྩམ་པའི་ཐོག་མར། 

ཚད་མ་གྱུར་པ་འགྲོ་ལ་ཕན་བཞེད་པ།། སྟོན་པ་བདེར་གཤེགས་སྐྱོབ་ལ་ཕྱག་འཚལ་ནས།། ཚད་མར་སྒྲུབ་ཕྱིར་རང་གི་གཞུང་ཀུན་ལས།། བཏུས་ཏེ་སྣ་ཚོགས་འཐོར་རྣམས་འདིར་ཅིག་བྱ།། ཞེས་བཅོམ་ལྡན་འདས་ལ་ཚད་མར་གྱུར་པའི་སྒོ་ནས་བསྟོད་ཕྱག་མཛད་པ་ཡིན་ཏེ། དེ་ལྟའི་དངོས་དོན་བསྟོད་པ་ནི།། དེ་ཡི་བསྟན་པ་ཉིད་ལས་ནི།། ཚད་མའི་དེ་ཉིད་གྲུབ་དོན་ཏེ།། ཞེས་བཤད་པའི་ཕྱིར། ཚད་མ་མངོན་རྗེས་གཉིས་པོ་དེ་བཅོམ་ལྡན་འདས་ཀྱིས་གསུངས་པ་ཡིན་ཏེ། མདོ་ལས། མིག་གི་རྣམ་པར་ཤེས་པས་སྔོན་པོ་ཤེས་ཀྱི་སྔོན་པོའོ་སྙམ་དུ་ནི་མ་ཡིན་ནོ། །ཞེས་པས་དབང་པོ་མངོན་སུམ་དེ་བསྟན། དགེ་སློང་དག་གཟུགས་ཤེས་པ་ནི་རྣམ་པ་གཉིས་ཏེ་མིག་དང་ཡིད་ལ་བརྟེན་པའོ། །ཞེས་པས་ཡིད་ཀྱི་མངོན་སུམ་དེ་བསྟན། སེམས་ལ་སེམས་མ་མཆིས་པ་སྟེ་སེམས་ཀྱི་རང་བཞིན་འོད་གསལ་བའོ། །ཞེས་པས་རང་རིག་མངོན་སུམ་བསྟན། ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་པ་ཐོབ་བོ། །ཞེས་པས་རྣལ་འབྱོར་མངོན་སུམ་དེ་བསྟན་པའི་ཕྱིར། རྗེས་དཔག་ཡོད་པ་མ་བཀག་ཅིང༌། རྗེས་དཔག་གི་རྟེན་གཏན་ཚིགས་གསུངས་པས་རྗེས་དཔག་གསུངས་པར་གྲུབ་པ་སྟེ། རྗེས་སུ་དཔག་པ་མ་བཟློག་ཕྱིར།། ཅུང་ཟད་སྐྱེ་བའི་བདག་ཉིད་ཅན།། གང་དེ་ཐམས་ཅད་འགག་ཆོས་ཡིན།། ཞེས་བཤད་པའི་ཕྱིར། བཅོམ་ལྡན་འདས་ལ་ཚད་མར་གྱུར་པའི་སྒོ་ནས་བསྟོད་པའི་རྒྱུ་མཚན་ནི། གཅེར་བུ་པ་སོགས་ཕྱི་རོལ་པ་ཁ་ཅིག ཚད་མའི་སྐྱེས་བུ་མི་སྲིད་དེ། ཚད་མའི་སྐྱེས་བུ་ཡིན་ན་ལྐོག་གྱུར་གྱི་དོན་ཐམས་ཅད་ཤེས་དགོས་པ་ལས་དེ་ཤེས་པ་མེད་པ་དང༌། དེ་སྒྲུབ་པའི་ཐབས་མེད་པ་དང༌། ཐབས་ཡོད་ཀྱང་དེ་ལ་ནན་ཏན་དུ་བྱེད་པ་མེད་པའི་ཕྱིར། ཞེས་བརྗོད་པར་བྱེད་དེ། ཚད་མ་ལྐོག་གྱུར་དོན་ཤེས་ཡིན།། དེ་སྒྲུབ་བྱེད་ཀྱང་མེད་པའི་ཕྱིར།། ནན་ཏན་བྱེད་པ་ཡོད་མ་ཡིན།། ཞེས་ནི་ཁ་ཅིག་རབ་ཏུ་བརྗོད། །ཅེས་བཤད་པའི་ཕྱིར། ཡང་ཕྱི་རོལ་པ་ཁ་ཅིག་ན་རེ།

ཁྱེད་ཀྱི་སྟོན་པ་དེ་ཐམས་ཅད་མཁྱེན་པ་མ་ཡིན་ཏེ། ལྐོག་ཏུ་གྱུར་པའི་དོན་མང་པོ་མ་ཤེས་པ་དང༌། སྲིན་བུའི་གྲངས་མི་མཁྱེན་པ་དང༌། རྒྱང་རིང་པོའི་དོན་མཐོང་བ་མེད་པའི་ཕྱིར། ཞེས་ཟེར། དབང་ཕྱུག་པ་ཁ་ཅིག་ནི། དབང་ཕྱུག་ལྟ་བུ་རྟག་པ་རང་བྱུང་གི་ཚད་མ་ཡིན་གྱི་སྒྲུབ་བྱེད་ཀྱི་ཐབས་ལས་བྱུང་བའི་ཚད་མ་ནི་མེད་དོ། །ཞེས་ཟེར། དེ་དག་གི་ལོག་རྟོག་བསལ་བའི་ཕྱིར་དུ་ངེད་ཀྱི་སྟོན་པ་བཅོམ་ལྡན་འདས་དེ་ནི་རྒྱུ་བསམ་སྦྱོར་ཕུན་སུམ་ཚོགས་པ་ཐུགས་ཉམས་སུ་བཞེས་པ་ལས་འབྲས་བུ་དོན་གཉིས་ཕུན་སུམ་ཚོགས་པ་ཐུགས་རྒྱུད་ལ་འཁྲུངས་པས་སྒྲུབ་བྱེད་ཀྱྀ་ཐབས་ལ་ལྟོས་ནས་ཚད་མར་གྱུར་པ་ཡིན་ནོ། །ཞེས་ཤེས་པར་བྱ་བའི་ཕྱིར་དུ་མདོའི་མཆོད་བརྗོད་དུ་དོན་ཕུན་སུམ་ཚོགས་པ་དྲུག་གི་སྒོ་ནས་བཅོམ་ལྡན་འདས་ལ་བསྟོད་པ་མཛད་པ་ཡིན་ནོ།། རྒྱུ་བསམ་སྦྱོར་ཕུན་སུམ་ཚོགས་པ་ནི། བསམ་པ་ཕུན་ཚོགས་འགྲོ་ལ་ཕན་བཞེད་པ་དང༌། སྦྱོར་བ་ཕུན་ཚོགས་སྟོན་པ་གཉིས་ལ་བྱེད། འབྲས་བུ་དོན་གཉིས་ཕུན་སུམ་ཚོགས་པ་ནི། རང་དོན་ཕུན་ཚོགས་བདེ་བར་གཤེགས་དང༌། གཞན་དོན་ཕུན་ཚོགས་སྐྱོབ་པ་གཉིས་ལ་བྱེད། ཕྱི་རོལ་པ་དེ་དག་གི་ལན་ལ། རྣམ་འགྲེལ་ལས། ཚད་མ་རྟག་པ་ཉིད་ཡོད་མིན།། དངོས་ཡོད་རྟོགས་པ་ཚད་ཕྱིར་དང༌། །ཞེས་དང༌། བླང་དང་དོར་བྱའི་དེ་ཉིད་ནི།། ཐབས་དང་བཅས་པ་རིགས་མཛད་པ།། གང་དེ་ཚད་མ་ཉིད་འདོད་ཀྱི།། ཐམས་ཅད་རིག་མཛད་མ་ཡིན་ནོ། །ཞེས་དང༌། འདི་ཡི་སྲིན་བུའི་གྲངས་མཁྱེན་པ།། ངེད་ལ་འགར་ཡང་ཉེར་མཁོ་མེད། །ཅེས་དང༌། གལ་ཏེ་རིང་མཐོང་ཚད་ཡིན་ན།། ཚུར་ཤོག་བྱ་རྒོད་བརྟེན་པར་གྱིས། །ཞེས་གསུངས་ཤིང༌། རིགས་གཏེར་ལས། དགོས་པའི་དོན་ཀུན་ཤེས་པ་ལ།། མཁས་རྣམས་ཐམས་ཅད་མཁྱེན་ཅེས་ཟེར།། ཐམས་ཅད་འདུས་ནས་ཉན་པ་ལ།། བ་ལང་མེད་པ་སྐྱོན་མ་ཡིན། །ཞེས་བཤད་པ་ཡིན་ནོ།། འོ་ན། ཚད་མར་གྱུར་པ་ཞེས་པའི་ཚད་མ་དེ་གང་ཞེ་ན། དེ་ནི་འཇུག་ཡུལ་ལ་བསླུ་བ་མེད་པ་ཅན་གྱི་ཤེས་པ་ཞིག་ཡིན་ནོ།

།ཞེས་འཆད་པར་བྱེད་པ་ལ། ཚད་མ་བསླུ་མེད་ཅན་ཤེས་པ། །ཞེས་པ་འདི་བྱུང༌། བསླུ་བ་མེད་པའི་དོན་དེ་གང་ཞེ་ན། རང་གི་འཇུག་ཡུལ་ལ་དོན་བྱེད་ནུས་པར་གནས་པ་ལ་བྱེད་པ་ཡིན་ནོ། །ཞེས་འཆད་པར་བྱེད་ པ་ལ། དོན་བྱེད་ནུས་པར་གནས་པ་ནི།། མི་བསླུ། ཞེས་པ་འདི་བྱུང་བ་ཡིན་ནོ།། འོ་ན་ཚད་མར་འཇོག་པ་ལ་དེ་ཙམ་གྱིས་ཆོག་གམ་ཞེ་ན། མ་ཤེས་དོན་གསལ་གྱི་རིག་པ་ཡིན་པ་ཞིག་ཀྱང་དགོས་སོ། །ཞེས་འཆད་པར་བྱེད་པ་ལ། མ་ཤེས་དོན་གྱི་གསལ་བྱེད་ཀྱང༌། །ཞེས་པ་འདི་བྱུང༌། འོ་ན་དེའི་དོན་གང་ཡིན་ཞེ་ན། དེ་ནི་རང་གི་གཞལ་བྱ་སྔར་མ་ཤེས་གསར་དུ་ཤེས་པ་ཞིག་ལ་བྱེད་པ་ཡིན་ནོ། །ཞེས་འཆད་པར་བྱེད་པ་ལ། རང་གི་མཚན་ཉིད་མི་ཤེས་པ།། ཤེས་པ་གང་ཡིན་ཞེས་དགོངས་ཕྱིར། །ཞེས་པ་འདི་བྱུང༌། དེས་ན་བཅོམ་ལྡན་འདས་ཆོས་ཅན། ཚད་མ་ཡིན་ཏེ། མི་བསླུ་བ་དང་མ་ཤེས་དོན་གསལ་གཉིས་ལྡན་གྱི་རིག་པ་ཡིན་པའི་ཕྱིར། ཞེས་འཆད་པར་བྱེད་ལ། དེ་ལྡན་བཅོམ་ལྡན་ཚད་མ་ཉིད། །ཅེས་པ་འདི་བྱུང༌། འོ་ན་གྱུར་པ་ཞེས་གསུངས་པའི་དོན་གང་ཡིན་ཞེ་ན། དེ་ནི་སྒྲུབ་བྱེད་ཀྱི་ཐབས་ལ་ལྟོས་ནས་ཚད་མར་འཁྲུངས་པ་ཡིན་ནོ། །ཞེས་འཆད་པར་བྱེད་པ་ལ། མ་སྐྱེས་པ་ནི་ཟློག་དོན་དུ།། གྱུར་པ་ཉིད་གསུངས་དེ་ཡི་ཕྱིར།། སྒྲུབ་བྱེད་ལ་ལྟོས་ཚད་ཡིན་རིགས།༷ །ཞེས་པ་འདི་བྱུང༌། འོ་ན་ཕན་བཞེད་པ་དེ་ཇི་ལྟ་བུ་ཞིག་ཡིན་ཞེ་ན། དེ་ནི་བརྩེ་བ་སྙིང་རྗེ་ཆེན་པོ་སྐྱེ་བ་དུ་མར་གོམས་པ་ཞིག་ཡིན་ནོ། །ཞེས་འཆད་པར་བྱེད་པ་ལ། རྣམ་པ་དུ་མར་ཐབས་མང་པོ།། ཡུན་རིང་དུས་སུ་གོམས་པ་ལས།། དེ་ལ་སྐྱོན་དང་ཡོན་ཏན་དག། རབ་ཏུ་གསལ་བ་ཉིད་དུ་འགྱུར།། དེས་ན་ཐུགས་ཀྱང་གསལ་བའི་ཕྱིར།། རྒྱུ་ཡི་བག་ཆགས་སྤངས་པ་ཡིན།། ཐུབ་ཆེན་གཞན་དོན་འཇུག་ཅན་གྱི།། བསེ་རུ་ལ་སོགས་ཁྱད་འདི་ཡིན། །ཞེས་པ་འདི་བྱུང༌། འོ་ན་སྟོན་པ་དེ་ཇི་ལྟ་བུ་ཡིན་ཞེ་ན། དེ་ནི་བདེན་བཞི་མི་རྟག་སོགས་བཅུ་དྲུག་མངོན་སུམ་དུ་རྟོགས་པའི་ཤེས་རབ་ཞིག་ལ་བྱེད་པ་ཡིན་ནོ།

།ཞེས་འཆད་པར་བྱེད་པ་ལ། དེ་དོན་ཕྱིར་ན་ཐབས་གོམས་པ།། དེ་ཉིད་སྟོན་པ་ཡིན་པར་འདོད།། གྲུབ་ལས་དང་པོ་འབྱུང་བའི་ཕྱིར།། གཉིས་པོ་འདི་ནི་རྒྱུ་རུ་བཤད།། ཅེས་པའི་གཞུང་འདི་བྱུང༌། འོ་ན་བདེར་གཤེགས་དེ་ཇི་ལྟ་བུ་ཞེ་ན། དེ་ནི་རྒྱུ་ཀུན་འབྱུང་གི་བག་ཆགས་མ་ལུས་པར་སྤངས་པའི་སྤངས་པ་ཁྱད་པར་གསུམ་ལྡན་ཞིག་ཡིན་ནོ། །ཞེས་འཆད་པར་བྱེད་པ་ལ། རྒྱུ་སྤངས་ཡོན་ཏན་གསུམ་བདེ་གཤེགས།། ཉིད་ཡིན།། ཞེས་པ་འདི་བྱུང༌། འོ་ན་སྐྱོབ་པ་དེ་ཇི་ལྟ་བུ་ཞེ་ན། དེ་ནི་རང་གིས་ཇི་ལྟར་གཟིགས་པའི་ལམ་གཞན་ལ་སྟོན་པར་མཛད་པ་ཞིག་ཡིན་ ནོ། །ཞེས་འཆད་པར་བྱེད་པ་ལ། སྐྱོབ་པ་དེ་ཇི་ལྟ་བུ་ཞེ་ན། དེ་ནི་ཉིད་གཟིགས་ལམ་གསུངས་པ།། འབྲས་མེད་ཕྱིར་ན་རྫུན་མི་གསུང༌།། ཞེས་པ་འདི་བྱུང༌། དེས་ན་བཅོམ་ལྡན་འདས་ཚད་མར་གྲུབ་པ་ཡིན་ནོ། །ཞེས་འཆད་པར་བྱེད་པ་ལ། དེ་ཕྱིར་ཚད་ཡིན། །ཞེས་པ་འདི་བྱུང༌། དེ་ཡན་ཆད་ཀྱིས་ནི་མདོའི་མཆོད་བརྗོད་ཀྱི་དོན་ལུགས་འབྱུང་དུ་བཤད་པའི་སྒོ་ནས་བཅོམ་ལྡན་འདས་ཚད་མར་བསྒྲུབ་པ་ཡིན་ལ། མདོའི་མཆོད་བརྗོད་ཀྱི་དོན་ལུགས་ཟློག་ཏུ་བཤད་པའི་སྒོ་ནས་བཅོམ་ལྡན་འདས་ཚད་མར་སྒྲུབ་པ་ནི། བཅོམ་ལྡན་འདས་ཆོས་ཅན། སྐྱོབ་པ་ཡིན་ཏེ། བདེན་བཞི་ཕྱིན་ཅི་མ་ལོག་པར་སྟོན་པར་མཛད་པ་པོ་ཡིན་པའི་ཕྱིར། ཞེས་འཆད་པར་བྱེད་པ་ལ། ཡང་ན་སྐྱོབ།། བདེན་པ་བཞི་ནི་སྟོན་མཛད་པའོ།། ཞེས་པའི་གཞུང་འདི་བྱུང༌། བསྟན་བྱ་བདེན་པ་བཞི་ནི། ཤེས་བྱ་སྡུག་བསྔལ་གྱི་བདེན་པ། སྤང་བྱ་ཀུན་འབྱུང་གི་བདེན་པ། ཐོབ་བྱ་འགོག་པའི་བདེན་པ། རྒྱུད་ལ་བསྟེན་བྱ་ལམ་གྱི་བདེན་པ་དང་བཞི་ལ་བྱེད་ཅིང༌། སྡུག་བསྔལ་གྱི་བདེན་པ་ནི་ནད་དང་འདྲ་བ་དང༌། ཀུན་ འབྱུང་གི་བདེན་པ་ནི་ནད་ཀྱི་རྒྱུ་དང་འདྲ་བ་དང༌། འགོག་པའི་བདེན་པ་ནི་ནད་དང་བྲལ་བ་དང་འདྲ་བ་དང༌། ལམ་གྱི་བདེན་པ་ནི་ནད་སྤོང་བར་བྱེད་པའི་སྨན་དང་འདྲ་བ་ཡིན་ཏེ། རྒྱུད་བླ་མར། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ།།

བདེར་གནས་ཐོབ་བྱ་སྨན་ནི་བསྟེན་པར་བྱ་བ་ལྟར།། སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ།། ཤེས་བྱ་སྤང་བྱ་རེག་པར་བྱ་ཞིང་བསྟེན་པར་བྱ།། ཞེས་བཤད་པའི་ཕྱིར། དེ་ལྟར་བདེན་པ་བཞི་ཡོད་པ་ལས། དང་པོ་སྡུག་བསྔལ་གྱི་བདེན་པ་འཆད་པར་བྱེད་པ་ལ། སྡུག་བསྔལ་འཁོར་བ་ཅན་ཕུང་པོ།། གོམས་ལས་འདོད་ཆགས་སོགས་གསལ་བ།། ཞེས་སོགས་བྱུང༌། ཀུན་འབྱུང་གི་བདེན་པ་འཆད་པར་བྱེད་པ་ལ། རེ་འགའ་བ་ཉིད་ཡིན་པས་ན།། སྡུག་བསྔལ་འདི་རྒྱུ་བཅས་ཉིད་གྲུབ། །ཅེས་སོགས་བྱུང༌། འགོག་པའི་བདེན་པ་འཆད་པར་བྱེད་པ་ལ། དེ་ནི་གཏན་དུ་བ་མིན་ཏེ།། རྒྱུ་ལ་གེགས་སོགས་སྲིད་ཕྱིར་རོ།། ཞེས་སོགས་བྱུང༌། ལམ་གྱི་བདེན་པ་འཆད་པར་བྱེད་པ་ལ། བཤད་ཟིན་ལམ་དེ་གོམས་པ་ལས།། གནས་གྱུར་གལ་ཏེ་གནས་གྱུར་ཀྱང༌།། ཞེས་སོགས་བྱུང༌། སྐྱོབ་པ་སོགས་ཕྱི་མ་ཕྱི་མ་ལས་བདེ་བར་གཤེགས་པ་སོགས་སྔ་མ་སྔ་མ་སྔོན་སོང་དུ་སྒྲུབ་པ་ཡིན་ནོ། །ཞེས་འཆད་པར་བྱེད་པ་ལ། སྐྱོབ་པ་ཉིད་གཟིགས་དང་བསྟན་དང༌།། མ་ལུས་ཁྱད་པར་མཁྱེན་པར་གྲུབ།། ཅེས་སོགས་བྱུང༌། དེས་ན་བཅོམ་ལྡན་འདས་ཚད་མར་གྲུབ་པ་ཡིན་ནོ་ཞེས་འཆད་པར་བྱེད་པ་ལ། གང་ཕྱིར་དེས་ན་ཚད་མ་ཉིད། །ཅེས་པ་འདི་བྱུང༌། འོ་ན་ཚད་མ་ཙམ་གྱི་མཚན་ཉིད་གང་ཡིན་ཞེ་ན། འདི་ལ་བཞེད་པའི་རྣམ་གྲངས་བཀོད་པ་དང༌། རང་གི་ལུགས་བཞག་པ་གཉིས། དང་པོ། སློབ་དཔོན་ལྷ་དབང་བློ་ལྟར་ན། ཚད་མ་བསླུ་མེད་ཅན་ཤེས་པ། །ཞེས་པས་མི་བསླུ་བའི་རིག་པ་ཚད་མའི་མཚན་ཉིད་དུ་བསྟན། མ་ཤེས་དོན་གྱི་གསལ་བྱེད་ཀྱང༌། །ཞེས་པས་མ་ཤེས་དོན་གསལ་གྱི་རིག་པ་ཚད་མའི་མཚན་ཉིད་དུ་བསྟན་ཞིང༌། དེ་གཉིས་ཀའང་ཚད་མའི་མཚན་ཉིད་རྣམ་གྲངས་པ་ཡིན་ནོ། །ཞེས་འཆད། སློབ་དཔོན་རྒྱན་མཁན་པོ་ལྟར་ན། ཚད་མ་བསླུ་མེད་ཅན་ཤེས་པ། །ཞེས་པས་ཐ་སྙད་པའི་ཚད་མའི་མཚན་ཉིད་བསྟན། མ་ཤེས་དོན་གྱི་གསལ་བྱེད་ཀྱང༌། །ཞེས་པས་དོན་དམ་པའི་མཚན་ཉིད་བསྟན་པ་ཡིན་ནོ། །ཞེས་འཆད་པར་བྱེད་དེ།

རིགས་གཏེར་ལས། མི་བསླུ་མ་ཤེས་དོན་གསལ་གཉིས། །རྣམ་གྲངས་པའམ་ཕྱེ་སྟེ་སྨྲ། །ཞེས་བཤད་པའི་ཕྱིར། ལུགས་དང་པོ་ལ་རིགས་གཏེར་བས་སྐྱོན་བརྗོད་པ་ནི། འོ་ན་མཚོན་བྱ་ཚད་མའི་ཐ་སྙད་དེ་ཁྱབ་ཆེ་ཆུང་ཐ་དད་པ་གཉིས་སུ་ཐལ། དེ་ལ་མཚན་ཉིད་ཁྱབ་ཆེ་ཆུང་ཐ་དད་པ་གཉིས་འཇོག་པ་འཐད་པའི་ཕྱིར། ཞེས་བརྗོད་པར་མཛད་པ་ཡིན་ཏེ། རིགས་གཏེར་ལས། མཚན་ཉིད་གཉིས་ཀྱིས་འཇོག་ན་ནི།། མཚོན་བྱ་དེ་ཡང་གཉིས་སུ་འགྱུར།། ཞེས་བཤད་པའི་ཕྱིར། སློབ་དཔོན་རྒྱན་མཁན་པོའི་ལུགས་དེ་ལ་རིགས་གཏེར་པས་སྐྱོན་བརྗོད་པ་ནི། འོ་ན་རྣམ་འགྲེལ་འདིར་ཚད་མ་སྤྱིའི་མཚན་ཉིད་སྟོན་བྱེད་ཀྱི་གཞུང་མི་སྲིད་པ་ཐལ། ཚད་མ་བསླུ་མེད་ཅན་ཤེས་པ། །ཞེས་པས་ཐ་སྙད་པའི་ཚད་མའི་མཚན་ཉིད་བསྟན་ནས། ཚད་མ་སྤྱིའི་མཚན་ཉིད་མ་བསྟན། མ་ཤེས་དོན་གྱི་གསལ་བྱེད་ཀྱང༌།། ཞེས་པས་ནི་དོན་དམ་པའི་ཚད་མའི་མཚན་ཉིད་བསྟན་ནས་ཚད་མ་སྤྱིའི་མཚན་ཉིད་མ་བསྟན་པའི་ཕྱིར། ཞེས་འཆད་པར་བྱེད་དེ། རིགས་གཏེར་ལས། མཚན་མཚོན་གཉིས་སུ་འདོད་ན་ཡང༌།། སྤྱི་མཚན་ཅིག་པ་མི་སྲིད་འགྱུར། །ཞེས་བཤད་པའི་ཕྱིར། སློབ་དཔོན་ཆོས་མཆོག་ནི། རྣམ་ངེས་ལས། འདི་དག་གི་དོན་ཡོངས་སུ་དཔྱད་ནས་ཞུགས་པ་ན་དོན་བྱ་བ་ལ་བསླུ་བ་མེད་པའི་ཕྱིར། ཞེས་གསུངས་པ་ལ་བརྟེན་ནས། མི་བསླུ་བ་ཁྱད་པར་གསུམ་ལྡན་དེ་ཚད་མའི་མཚན་ཉིད་དུ་འཆད་པར་བྱེད། ཁྱད་པར་གསུམ་ནི། ངོ་བོའི་ཁྱད་པར། ཡུལ་གྱི་ཁྱད་པར། བྱེད་ལས་ཀྱི་ཁྱད་པར་དང་གསུམ་ལ་བྱེད། དེ་ཡང་ངོ་བོའི་ཁྱད་པར་དང༌། ཡུལ་གྱི་ཁྱད་པར་གཉིས་ཀྱིས་ཚད་མའི་མཚན་ཉིད་ཀྱི་མི་སྲིད་པའི་སྐྱོན་སེལ་བར་བྱེད། བྱེད་ལས་ཀྱི་ཁྱད་པར་གྱིས་ནི་ཁྱབ་ཆེས་པའི་སྐྱོན་སེལ་བར་བྱེད། མ་ཁྱབ་པ་གཅོད་ཚུལ་ནི་ཟུར་ནས་ཁ་སྐོང་དགོས་པ་ཡིན་ནོ། །ཞེས་འཆད་པར་བྱེད། དེ་ལ་རིགས་གཏེར་མཛད་པས་སྐྱོན་བརྗོད་པ་ནི། དེ་ནི་མི་འཐད་དེ། ཚད་མའི་མཚན་ཉིད་དང་བྱེད་ལས་སོ་སོར་འབྱེད་པ་གཞུང་གི་དགོངས་པ་མ་ཡིན་ཞིང༌།

མ་ཁྱབ་པ་གཅོད་ཚུལ་ཟུར་ནས་ཁ་བསྐང་དགོས་ནས་མཚན་ཉིད་སྔ་མ་དེ་ཉིད་སྐྱོན་ཅན་དུ་འགྱུར་བའི་ཕྱིར། ཞེས་འཆད་པར་བྱེད་དེ། རིགས་གཏེར་ལས། གཉིས་སུ་འབྱེད་པ་དགོངས་པ་མིན།། མ་ཁྱབ་གཅོད་ཚུལ་འདིར་མི་འཐད།། ཅེས་བཤད་པའི་ཕྱིར། སློབ་དཔོན་བྲམ་ཟེ་ཆེན་པོ་ནི། བདེན་ པའི་དོན་རྟོགས་ཆོས་གསུམ་ལྡན་དེ། ཚད་མའི་མཚན་ཉིད་ཡིན། ཆོས་གསུམ་ནི། ཡུལ་གྱི་ཁྱད་པར། འཛིན་སྟངས་ཀྱི་ཁྱད་པར། བྱེད་ལས་ཀྱི་ཁྱད་པར་དང་གསུམ་ལ་བྱེད་དོ། །ཞེས་འཆད་པར་བྱེད། དེ་ལ་རིགས་གཏེར་བས་སྐྱོན་བརྗོད་པ་ནི། བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་ཉིད་དུ་འཇོག་པ་མི་འཐད་དེ། དེ་ལ་མི་དགོས་པ་དང༌། མ་ཁྱབ་པ་དང༌། མི་སྲིད་པའི་སྐྱོན་གསུམ་ཡོད་པའི་ཕྱིར། ཞེས་འཆད་པར་བྱེད་དེ། རིགས་གཏེར་ལས། མི་དགོས་མ་ཁྱབ་མི་སྲིད་གསུམ།། བདེན་པའི་དོན་རྟོགས་འདོད་ན་ཡོད། །ཅེས་བཤད་པའི་ཕྱིར། རྔོག་ལོ་ཆེན་པོ་ནི། སློབ་དཔོན་ཆོས་མཆོག་དང་མཐུན་པར་བཞེད། སློབ་དཔོན་ཕྱྭ་པ་ནི། བྲམ་ཟེ་ཆེན་པོ་དང་མཐུན་པར་འཆད། རིགས་གཏེར་བ་རང་གི་ལུགས་ལ་ནི། གཞུང་སྔ་ཕྱི་སྡོམས་ནས་མི་བསླུ་བ་དང་མ་ཤེས་དོན་གསལ་གཉིས་ཚོགས་ཀྱི་རིག་པ་ཚད་མའི་མཚན་ཉིད་ཡིན་ཏེ། རིགས་གཏེར་ལས། མི་བསླུ་མ་ཤེས་དོན་གསལ་གཉིས།། རང་མཚན་རྟོགས་པ་དོན་ལ་མཐུན། །ཞེས་བཤད་པའི་ཕྱིར། གཉིས་པ་རང་གི་ལུགས་ལ། ཚད་མ་ལ། མཚན་ཉིད། དབྱེ་བ། འགལ་ཟླ་ཚད་མིན་གྱི་བློ་བཤད་པ་དང་གསུམ་དུ་ཡོད། དང་པོ་ནི། དང་པོར་ཡོངས་སུ་དཔྱད་པའི་དོན་ལ་མི་བསླུ་བའི་རིག་པ་ཚད་མའི་མཚན་ཉིད་ཡིན། འོ་ན་ཚད་མ་མི་བསླུ་བའི་རིག་པ་དེ་རང་གིས་རྟོགས་པའམ་ཚད་མ་གཞན་ལ་བརྟེན་ནས་རྟོགས་པ་ཡིན་ཞེ་ན། རང་གི་ངོ་བོ་རིག་པ་དེ་ནི་རང་ཉིད་ཀྱིས་མངོན་སུམ་དུ་རྟོགས་པ་ཡིན་ལ། འཇུག་ཡུལ་ལ་མི་བསླུ་བ་ཡིན་པ་དེ་ལ་རང་ཉིད་ཀྱིས་ངེས་པ་དང༌། ཚད་མ་གཞན་ལ་བརྟེན་ནས་ངེས་དགོས་པ་གཉིས་སུ་ཡོད་དོ། །ཞེས་འཆད་པར་བྱེད་

པ་ལ། རང་ལས་རང་གི་ངོ་བོ་རྟོགས།། ཐ་སྙད་ལས་ནི་ཚད་མ་ཉིད། །ཅེས་པ་འདི་བྱུང༌། འདིར་རང་ངེས་གཞན་ངེས་ཀྱི་ཚད་མའི་རྣམ་པར་བཞག་པ་ལ། ཁ་ཅིག་ནི། ཚད་མའི་ཐ་སྙད་ལ་ངེས་པ་རང་སྟོབས་ཀྱིས་འདྲེན་ནུས་པ་དང་མི་ནུས་པ་ལ་བྱེད་ཟེར། ཁ་ཅིག་ནི། རང་གི་འཇུག་ཡུལ་ལ་ངེས་པ་རང་སྟོབས་ཀྱིས་འདྲེན་ནུས་པ་དང་མི་ནུས་པ་ལ་བྱེད་ཟེར། བོད་ཕྱི་མ་ཁ་ཅིག་ནི། རང་གི་གཞལ་བྱའི་བདག་ཉིད་ཡུལ་སྟེང་ན་གནས་པ་མེད་ན་རང་ཉིད་མི་འབྱུང་བ་ལ་ངེས་པ་རང་སྟོབས་ཀྱིས་འདྲེན་ནུས་པ་དང་མི་ནུས་པ་ལ་རང་ལས་ངེས་དང་གཞན་ལས་ངེས་ཀྱི་ཚད་མར་འཇོག་པ་ཡིན་ནོ་ཟེར། རང་ལས་ངེས་ཀྱི་ཚད་མ་དེ་ལ་རིགས་གཏེར་བ་ལྟར་ན། དོན་བྱེད་སྣང་ཅན་གྱི་མངོན་སུམ། གོམས་པ་ཅན་གྱི་མངོན་སུམ། རང་རིག་མངོན་སུམ། རྗེས་དཔག་དང་བཞིར་ཡོད་དེ། རིགས་གཏེར་ལས། དོན་རིག་གཉིས་དང་རང་རིག་དང༌།། རྗེས་སུ་དཔག་རྣམས་རང་ལས་ངེས། །ཞེས་བཤད་པའི་ཕྱིར། གཞན་ལས་ངེས་ཀྱི་ཚད་མ་དེ་ལ། དང་པོ་པ་དང༌། ཡིད་མ་གཏད་དང༌། འཁྲུལ་རྒྱུ་ཅན་གྱི་མངོན་སུམ་དང་གསུམ་དུ་ཡོད་དེ། རིགས་གཏེར་ལས། དང་པོ་པ་དང་ཡིད་མ་གཏད།། འཁྲུལ་རྒྱུ་ཅན་རྣམས་གཞན་ལས་ངེས།། ཞེས་བཤད་པའི་ཕྱིར། སློབ་དཔོན་ཆོས་མཆོག་ལྟར་ན། གཞན་ལས་ངེས་ཀྱི་ཚད་མ་དེ་ལ། སྣང་བ་རང་ལས་ངེས་ཤིང་བདེན་པ་གཞན་ལས་ངེས་པ་དང༌། སྤྱི་རང་ལས་ངེས་ཤིང་ཁྱད་པར་གཞན་ལས་ངེས་པ་དང༌། སྣང་བ་ཉིད་ཀྱང་གཞན་ལས་ངེས་པ་དང་གསུམ་དུ་ཡོད། 

དང་པོ་ནི། དོན་ལ་མེ་ཡིན་ཞིང་རྟོག་པས་མེ་ཡིན་མིན་ཐེ་ཚོམ་ཟ་དུས་ཀྱི་ཁ་དོག་དམར་འབར་བ་འཛིན་པའི་མངོན་སུམ་ལྟ་བུ་ལ་བྱེད། གཉིས་པ་སྤྱི་རང་ལས་ངེས་ཤིང་ཁྱད་པར་གཞན་ལས་ངེས་པ་ནི། དོན་ལ་ཤ་པ་ཡིན་ཞིང་རྟོག་པས་ཤ་པ་ཡིན་མིན་ཐེ་ཚོམ་ཟ་དུས་ཀྱི་ནགས་ཚལ་གྱི་ཁ་དོག་འཛིན་པའི་མངོན་སུམ་ལྟ་བུ་ལ་བྱེད། གསུམ་པ་སྣང་བ་ཉིད་ཀྱང་གཞན་ལས་ངེས་པ་ནི། ཉ་ཕྱིས་ལ་དངུལ་དུ་འཁྲུལ་དུས་ཀྱི་ཉ་ཕྱིས་ཀྱི་ཁ་དོག་འཛིན་པའི་མངོན་སུམ་ལྟ་བུ་ལ་བྱེད་དོ།། སློབ་དཔོན་ཕྱྭ་པས་དེ་ལ་སྐྱོན་བརྗོད་པར་མཛད་ཅིང༌། རང་གི་ལུགས་ལ། གཞན་ལས་ངེས་ཀྱི་ཚད་མ་ནི། སྣང་བ་རང་ལས་ངེས་ཤིང་བདེན་པའི་ཆ་གཞན་ལས་ངེས་པའི་མངོན་སུམ་ཁོ་ན་ཡིན་ནོ། །ཞེས་ཟེར། གཉིས་པ་དབྱེ་བ་ལ། ཚད་མ་དེ་ལ་གཞལ་བྱ་འཇལ་ཚུལ་གྱི་སྒོ་ནས་དབྱེ་ན། མངོན་སུམ་དང་རྗེས་དཔག་གཉིས་སུ་གྲངས་ངེས་ཏེ། ཚད་མའི་གཞལ་བྱ་ལ་རང་མཚན་དང་སྤྱི་མཚན་གཉིས་སུ་གྲངས་ངེས་པའི་ཕྱིར། ཞེས་འཆད་པར་བྱེད་པ་ལ། ཚད་མ་མདོར། མངོན་སུམ་དང་ནི་རྗེས་སུ་དཔག། ཚད་མའོ་མཚན་ཉིད་གཉིས་གཞལ་བྱ།། དེ་ལ་རབ་སྦྱོར་ཕྱིར་ཚད་མ།། གཞན་ནི་ཡོད་པ་མ་ཡིན་ནོ། །ཞེས་དང༌། རྣམ་འགྲེལ་ལས། གཞལ་བྱ་གཉིས་ཕྱིར་ཚད་མ་གཉིས། །ཞེས་དང༌། རིགས་གཏེར་ལས། གཞལ་བྱ་གཉིས་ཕྱིར་ཚད་མ་གཉིས།། དེ་ལ་གྲངས་གཞན་བཀག་ཕྱིར་རོ།། ཞེས་པ་རྣམས་བྱུང༌། ཚད་མ་མངོན་རྗེས་གཉིས་ཀྱི་དབྱེ་གཞི་ནི་ཡང་དག་པའི་ཤེས་པ་ལ་བྱེད་པ་ཡིན་ཏེ། རིགས་གཏེར་ལས། དེས་ན་ཡང་དག་ཤེས་པ་ཉིད། །ཚད་མ་ཡིན་ཕྱིར་དབྱེ་གཞིར་འཐད། །ཅེས་བཤད་པའི་ཕྱིར། ཚད་མ་ལ་མངོན་རྗེས་གཉིས་སུ་གྲངས་ངེས་པའི་དོན་ནི། ཚད་མ་མངོན་རྗེས་གཉིས་ལས་གྲངས་མང་མི་དགོས་ཤིང་ཉུང་ན་མི་འདུ་བ་ལ་བྱེད། ཚད་མ་ལ་མངོན་རྗེས་གཉིས་ལས་གྲངས་མང་མི་དགོས་ཏེ། ཚད་མ་ཡིན་ན་མངོན་རྗེས་གང་རུང་ཡིན་པས་ཁྱབ་པའི་ཕྱིར། མངོན་རྗེས་གཉིས་ལས་ཉུང་ན་མི་འདུ་བ་ཡིན་ཏེ། ཚད་མ་ལ་མངོན་རྗེས་གཉིས་ཀ་སྲིད་པའི་ཕྱིར།

ཚད་མ་མངོན་རྗེས་གཉིས་སུ་གྲངས་ངེས་པར་སྒྲུབ་དགོས་པའི་རྒྱུ་མཚན་ནི། རྒྱང་འཕེན་པ་ཚད་མ་མངོན་སུམ་གཅིག་ཁོ་ནར་འདོད་པ་དང༌། རང་སྡེ་ཁ་ཅིག ཚད་མ་ལ་མངོན་རྗེས་གཉིས་ཀྱི་སྟེང་དུ་ལུང་ཚད་མ་དང་གསུམ་དུ་འདོད་པ་དང༌། ཁ་ཅིག དེའི་སྟེང་དུ་སྒྲ་བྱུང་གི་ཚད་མ་དང་བཞིར་འདོད་པ་དང༌། མུ་སྟེགས་ཙ་ར་ཀ་པ་ནི་བཅུ་གཅིག་ཏུ་འདོད་པ་སོགས། ལོག་པར་རྟོག་པ་དུ་མ་ཡོད་པ་ལས། དེ་དག་བསལ་བའི་ཕྱིར་ཚད་མ་ལ་མངོན་རྗེས་གཉིས་སུ་གྲངས་ངེས་པར་སྒྲུབ་པར་མཛད་པ་ཡིན་ཏེ། གསུམ་གཅིག་གྲངས་ནི་བསལ་བ་ཡིན། །ཞེས་བཤད་པའི་ཕྱིར། གཞལ་བྱ་རང་སྤྱི་གཉིས་སུ་གྲངས་ངེས་པའི་རྟགས་ཀྱིས་ཚད་མ་ལ་མངོན་རྗེས་གཉིས་སུ་གྲངས་ངེས་པར་སྒྲུབ་པའི་ཕྱོགས་ཆོས་སྒྲུབ་པ་ནི། ཤེས་བྱ་ཆོས་ཅན། གཞལ་བྱ་རང་སྤྱི་གཉིས་སུ་གྲངས་ངེས་པ་ཡིན་ཏེ། གཞལ་བྱ་ལ་དོན་དམ་པར་དོན་བྱེད་ནུས་པ་དང་མི་ནུས་པ་གཉིས་སུ་གྲངས་ངེས་པའི་ཕྱིར། འདྲ་བ་ཐུན་མོང་བ་དང་མི་འདྲ་བ་ཐུན་མོང་མ་ཡིན་པ་གཉིས་སུ་གྲངས་ངེས་པའི་ཕྱིར་དང༌། རྗོད་བྱེད་སྒྲའི་ཡུལ་ཡིན་པ་དང་མ་ཡིན་པ་གཉིས་སུ་གྲངས་ངེས་པའི་ཕྱིར་དང༌། ཡུལ་ཅན་གྱི་བློ་ལ་ཡང་བརྡ་དང་རྩོལ་བ་སོགས་ལ་ལྟོས་པ་དང་མི་ལྟོས་པའི་བློ་གཉིས་སུ་གྲངས་ངེས་པའི་ཕྱིར། ཞེས་འཆད་པར་བྱེད་པ་ལ། དོན་བྱེད་ནུས་དང་མི་ནུས་ཕྱིར།། འདྲ་དང་མི་འདྲ་ཉིད་ཕྱིར་དང༌།། སྒྲའི་ཡུལ་དང་ཡུལ་མིན་ཕྱིར།། རྒྱུ་མཚན་གཞན་ནི་ཡོད་པ་ན།། བློ་ནི་ཡོད་དང་མེད་ཕྱིར་རོ། །ཞེས་པ་འདི་བྱུང༌། གཞལ་བྱ་ལ་རང་སྤྱི་གཉིས་སུ་གྲངས་ངེས་ན་ཚད་མ་ལ་མངོན་རྗེས་གཉིས་སུ་གྲངས་ངེས་པས་ཁྱབ་པ་ཡང་ཡིན་ཏེ། ཚད་མའི་འཇུག་ཡུལ་ལ་མངོན་གྱུར་དང་ལྐོག་གྱུར་གཉིས་སུ་གྲངས་ངེས་པའི་ཕྱིར། ཞེས་འཆད་པར་བྱེད་ལ། མངོན་སུམ་ལྐོག་ཏུ་གྱུར་པ་ལས།། གཞལ་བྱ་གཞན་ནི་ཡོད་མ་ཡིན། །ཞེས་པ་འདི་བྱུང༌། གསུམ་པ་ཚད་མིན་གྱི་བློ་ལ། མཚན་ཉིད་དང༌། དབྱེ་བ་གཉིས། དང་པོ་ནི།

ཚད་མའི་འགལ་ཟླར་གྱུར་པའི་རིག་པ་དེ། ཚད་མིན་གྱི་བློའི་མཚན་ཉིད་ཡིན། དེ་ལ་སློབ་དཔོན་ཕྱྭ་པ་ལྟར་ན། ཡིད་དཔྱོད། སྣང་ལ་མ་ངེས་པ། དཔྱད་ཤེས། ལོག་ཤེས། ཐེ་ཚོམ་དང་ལྔར་ཡོད་པ་ཡིན་ཏེ། རིགས་གཏེར་ལས། ཡིད་དཔྱོད་སྣང་ལ་མ་ངེས་པ།། དཔྱད་ཤེས་ལོག་ཤེས་ཐེ་ཚོམ་ལྔ།། ཞེས་བཤད་པའི་ཕྱིར། དེ་ལ་རིགས་གཏེར་བས་སྐྱོན་བརྗོད་པ་ནི། ཡིད་དཔྱོད་དང༌། དཔྱད་ཤེས། སྣང་ལ་མ་ངེས་པ་གསུམ། བློ་རིགས་ཟུར་དུ་འཆད་པ་མི་འཐད་དེ། ཡིད་དཔྱོད་ནི་ཐེ་ཚོམ་གྱི་ནང་དུ་འདུས་པ་དང༌། དཔྱད་ཤེས་ནི་དྲན་པའི་ནང་དུ་འདུས་པ་དང༌། སྣང་ལ་མ་ངེས་པ་ལ་མངོན་སུམ་ཀྱང་སྲིད་པའི་ཕྱིར། ཞེས་འཆད་པར་བྱེད་དེ། རིགས་གཏེར་ལས། ཡིད་དཔྱོད་རྟགས་ལས་གཏན་མི་ལྟོས།། དམ་བཅའ་ཙམ་ཡིན་ཐེ་ཚོམ་གྱུར།། ཞེས་སོགས་བཤད་པའི་ཕྱིར། རིགས་གཏེར་བ་རང་གི་ལུགས་ནི། ཚད་མིན་གྱི་བློ་ལ་མ་རྟོགས་ལོག་རྟོག་ཐེ་ཚོམ་དང་གསུམ་དུ་ཡོད་དེ། རིགས་གཏེར་ལས། མ་རྟོགས་ལོག་རྟོག་ཐེ་ཚོམ་སྟེ།། ཚད་མའི་འགལ་ཟླ་རྣམ་པ་གསུམ།། ཞེས་བཤད་པའི་ཕྱིར། མ་རྟོགས་པའི་བློ་ལ། ཡུལ་ལ་མ་ཞུགས་ནས་མ་རྟོགས་པ་དང༌། ཞུགས་ཀྱང་མ་རྫོགས་པས་མ་རྟོགས་པ་དང༌། རྫོགས་ཀྱང་མ་རྙེད་ནས་མ་རྟོགས་པ་དང་གསུམ་དུ་ཡོད་དེ། རིགས་གཏེར་ལས། མ་ཞུགས་པ་དང་མ་རྫོགས་དང༌།། རྫོགས་པར་གྱུར་ཀྱང་མ་རྙེད་པའོ།། ཞེས་བཤད་པའི་ཕྱིར། ལོག་རྟོག་ལ་དབྱེ་ན། རྟོག་པ་ལོག་ཤེས་དང༌། རྟོག་མེད་ལོག་ཤེས་གཉིས། དང་པོ་ལ། ཡུལ་ལ་ལོག་པར་རྟོག་པ་དང༌། དུས་ལ་ལོག་པར་རྟོག་པ་དང༌། རྣམ་པ་ལ་ལོག་པར་རྟོག་པ་དང་གསུམ་དུ་ཡོད། དང་པོ་ནི། ནོར་བུའི་འོད་ལ་ནོར་བུར་འཛིན་ པའི་བློ་ལྟ་བུ་ལ་བྱེད། གཉིས་པ་དུས་ལ་ལོག་པར་རྟོག་པ་ནི། ཉིན་ཕྱེད་ལ་མཚན་ཕྱེད་དུ་འཛིན་པའི་བློ་ལྟ་བུ་ལ་བྱེད། གསུམ་པ་རྣམ་པ་ལ་ལོག་པར་རྟོག་པ་ནི། ཐག་ཁྲ་ལ་སྦྲུལ་དུ་འཛིན་པའི་བློ་ལྟ་བུ་ལ་བྱེད། གཉིས་པ་རྟོག་མེད་ལོག་ཤེས་ལ་དབྱེ་ན། ཡིད་ཤེས་བསླད་པ་དང༌།

དབང་ཤེས་འཁྲུལ་པ་གཉིས་སུ་ཡོད་དེ། རྟོག་མེད་ལའང་ཡིད་དབང་གཉིས། །ཞེས་བཤད་པའི་ཕྱིར། དང་པོ་ནི། རྨི་ལམ་གསལ་སྣང་གི་ཤེས་པ་ལྟ་བུའོ། །གཉིས་པ་དབང་ཤེས་འཁྲུལ་པ་ནི། ཟླ་བ་གཉིས་སྣང་གི་དབང་ཤེས་ལྟ་བུ་ལ་བྱེད། ཐེ་ཚོམ་ལ་དབྱེ་ན། མངོན་གྱུར་དང༌། བག་ལ་ཉལ་དང༌། ཆ་མཉམ་པ་དང༌། ཤས་ཆེར་འཛིན་པ་དང་བཞིར་ཡོད་དེ། མངོན་དུ་གྱུར་དང་བག་ལ་ཉལ།། ཆ་མཉམ་པ་དང་ཤས་ཆེར་འཛིན།། ཞེས་བཤད་པའི་ཕྱིར། གཉིས་པ་མངོན་གྱུར་གཏན་ལ་འབེབས་བྱེད་མངོན་སུམ་བཤད་པ་ལ། མངོན་སུམ་ཡང་དག་བཤད་པ་དང༌། ལོག་ཕྱོགས་མངོན་སུམ་ལྟར་སྣང་བཤད་པ། མངོན་སུམ་ཚད་མའི་འབྲས་བུ་སྒྲུབ་བྱེད་དང་བཅས་ཏེ་བཤད་པ་གསུམ་དུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ལ། བཞེད་པའི་རྣམ་གྲངས་བཀོད་པ་དང༌། རང་གི་ལུགས་བཞག་པ་གཉིས། དང་པོ་ནི། སློབ་དཔོན་ཕྱྭ་པ་ལྟར་ན། རྟོག་པ་དང་བྲལ་ཞིང་མ་འཁྲུལ་བའི་རིག་པ་མངོན་སུམ་གྱི་མཚན་ཉིད་དང༌། མྱོང་བས་སྒྲོ་འདོགས་བཅད་པ་མངོན་སུམ་ཚད་མའི་མཚན་ཉིད་ཡིན། ཞེས་འཆད་པར་བྱེད། བོད་ཕྱི་མ་དག །རྟོག་པ་དང་བྲལ་ཞིང་མ་འཁྲུལ་བའི་རིག་པ་མངོན་སུམ་གྱི་མཚན་ཉིད་དུ་བཤད་པ་ནི་མདོ་སྡེ་པའི་དབང་དུ་བྱས་པ་ཡིན་གྱི། རྣམ་རིག་པ་ལྟར་ན། དབང་ཡིད་ཀྱི་མངོན་སུམ་ཁས་ལེན་ཀྱང༌། དེ་གཉིས་འཁྲུལ་ཤེས་སུ་འཆད་དགོས་པ་ཡིན་ནོ། །ཞེས་ཟེར། གཉིས་པ་རང་གི་ལུགས་ནི། རྟོག་པ་དང་བྲལ་ཞིང་མ་འཁྲུལ་བའི་རིག་པ་མངོན་སུམ་གྱི་མཚན་ཉིད་ཡིན་ཏེ། མདོ་ལས། མིང་དང་རིགས་སོགས་སྦྱོར་བ་ཡི།། རྟོག་པ་དང་བྲལ་མངོན་སུམ་མོ། །ཞེས་དང༌། རྣམ་འགྲེལ་ལས། མངོན་སུམ་རྟོག་དང་བྲལ་བར་ནི།། མངོན་སུམ་ཉིད་ཀྱིས་འགྲུབ་པར་འགྱུར།། ཞེས་དང༌། རིགས་གཏེར་ལས། མངོན་སུམ་རྟོག་བྲལ་མ་འཁྲུལ་བ།། ཉིད་ཀྱིས་ཚད་མར་འགྲུབ་པ་ཡིན།། ཞེས་བཤད་པའི་ཕྱིར། འོ་ན་རྟོག་པ་དང་བྲལ་བའི་དོན་དང༌། མ་འཁྲུལ་བའི་དོན་ཇི་ལྟ་བུ་ཡིན་ཞེ་ན། རྟོག་པ་དང་བྲལ་བའི་དོན་ནི།

སྒྲ་དོན་འདྲེས་རུང་དུ་འཛིན་པའི་རྟོག་པ་མ་ཡིན་པ་ལ་བྱེད། དེ་ཡང་རུང་བ་ཞེས་སྨོས་པས་ནི། བརྡ་ལ་མ་བྱང་བའི་བྱིས་པའི་རྒྱུད་ཀྱི་རྟོག་པ་རྣམས་སྡུད་པར་བྱེད་པ་ཡིན་ནོ། །མ་འཁྲུལ་བའི་དོན་ནི། མདོ་སྡེ་པ་ལྟར་ན། འཕྲལ་གྱི་འཁྲུལ་རྒྱུ་བཞི་པོ་གང་རུང་གིས་འཁྲུལ་པར་མ་བསྐྱེད་པ་ལ་བྱེད། སེམས་ཙམ་པ་ལྟར་ན། མ་རིག་བག་ཆགས་ཀྱི་དབང་གིས་འཁྲུལ་པར་མ་བསྐྱེད་པ་ལ་བྱེད། རིགས་གཏེར་ལས་ནི། གསལ་བར་སྣང་བས་རྟོག་མེད་འགྲུབ།། རང་མཚན་འཛིན་ཕྱིར་འཁྲུལ་པ་མེད།། ཅེས་བཤད། འཕྲལ་གྱི་འཁྲུལ་རྒྱུ་བཞི་ནི། འཁྲུལ་རྒྱུ་རྟེན་ལ་ཡོད་པ། ཡུལ་ལ་ཡོད་པ། གནས་ལ་ཡོད་པ། དེ་མ་ཐག་རྐྱེན་ལ་ཡོད་པ་དང་བཞི་ལ་བྱེད། དང་པོ། རབ་རིབ་ཅན་ལ་སྐྲ་ཤད་དུ་སྣང་བ་ལྟ་བུ། གཉིས་པ་ནི། འགལ་མེ་འཁོར་ལོར་སྣང་བའི་དབང་ཤེས་ལྟ་བུ། གསུམ་པ་ནི། ལྗོན་ཤིང་འགྲོ་སྣང་གི་དབང་ཤེས་ལྟ་བུ། བཞི་པ་ནི། ཞེ་སྡང་གི་དབང་གིས་ས་གཞི་དམར་པོར་སྣང་བའི་དབང་ཤེས་ལྟ་བུ་བྱེད་དོ།། རྣམ་ངེས་ལས། རབ་རིབ་དང༌། མྱུར་དུ་བསྐོར་བ་དང༌། གྲུར་ཞུགས་པ་དང༌། འཁྲུགས་པ་ལ་སོགས་པས་འཁྲུལ་པར་མ་བསྐྱེད་ཅིང༌། ཞེས་བཤད་པའི་ཕྱིར། དེས་ན་མངོན་སུམ་དུ་འཇོག་པ་ལ་མ་འཁྲུལ་བའི་རིག་པ་ཡིན་པ་ཙམ་གྱིས་ཆོག་ཀྱང༌། རྟོག་བྲལ་སྨོས་པས་ནི་ཕྱི་རོལ་པ་ཁ་ཅིག །དབང་ཤེས་རྟོག་པར་འདོད་པ་ཡོད་པས་དེ་དག་བསལ་བའི་ཕྱིར་དུ་རྟོག་བྲལ་སྨོས་པ་ཡིན་ནོ།། གཉིས་པ་དབྱེ་བ་ལ། ཡུལ་གྱི་སྒོ་ནས་དབྱེ་བ། རྟེན་གྱི་སྒོ་ནས་དབྱེ་བ། གང་ཟག་གི་སྒོ་ནས་དབྱེ་བ་དང་གསུམ་དུ་ཡོད་དེ། ཡུལ་དང་རྟེན་དང་གང་ཟག་གི། སྒོ་ནས་མངོན་སུམ་རྣམ་པར་དབྱེ།། ཞེས་བཤད་པའི་ཕྱིར། ཡུལ་གྱི་སྒོ་ནས་དབྱེ་ན། ཡུལ་རང་རིག་པ་རང་རིག་མངོན་སུམ་དང༌། རྣལ་འབྱོར་མངོན་སུམ་རྣམ་པ་གཉིས། ཡུལ་གཞན་རིག་པ་དབང་ཡིད་ཀྱི་མངོན་སུམ་གཉིས་རྣམས་སུ་ཡོད། རྟེན་གྱི་སྒོ་ནས་དབྱེ་ན། རྟེན་དབང་པོ་ལ་བརྟེན་པ་དབང་ཡིད་ཀྱི་མངོན་སུམ།

གཞན་དབང་ལ་བརྟེན་པ་རང་རིག་མངོན་སུམ་དང༌། ཏིང་ངེ་འཛིན་ལ་བརྟེན་པ་རྣལ་འབྱོར་མངོན་སུམ་རྣམས་སུ་ཡོད། གང་ཟག་གི་སྒོ་ནས་དབྱེ་ན། སོ་སོ་སྐྱེ་བོའི་མངོན་སུམ་དང༌། འཕགས་པའི་རྒྱུད་ཀྱི་མངོན་སུམ་གཉིས་སུ་ཡོད། ངོ་བོའི་སྒོ་ནས་དབྱེ་ན། དབང་པོའི་མངོན་སུམ། ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་བཞིར་ཡོད་དེ། རིགས་གཏེར་ལས། མ་འཁྲུལ་བ་སྟེ་རྣམ་པ་བཞི།། ཞེས་བཤད་པའི་ཕྱིར། རིགས་གཏེར་བ་ལྟར་ན། མངོན་སུམ་ལ་བཞིར་དབྱེ་བ་དེ་མདོ་སྡེ་པའི་ལུགས་དང༌། བྱེ་བྲག་ཏུ་སྨྲ་བས་རང་རིག་ཁས་མི་ལེན་པས་མངོན་སུམ་གསུམ་དུ་འདོད་པ་དང༌། རྣམ་རིག་པས་དབང་ཡིད་ཀྱི་མངོན་སུམ་གཉིས་ཁས་མི་ལེན་པས་མངོན་སུམ་གཉིས་སུ་འདོད་པ་ཡིན་ནོ། །ཞེས་འཆད་པར་བྱེད་པ་ཡིན་ཏེ། རིགས་གཏེར་ལས། མངོན་སུམ་བཞི་པོ་མདོ་སྡེའི་ལུགས།། བྱེ་བྲག་སྨྲ་གསུམ་རྣམ་རིག་གཉིས།། ཞེས་བཤད་པའི་ཕྱིར། དེ་དག་གི་རྒྱུ་མཚན་ནི། བྱེ་བྲག་ཏུ་སྨྲ་བས་རང་རིག་ཁས་མི་ལེན་ཏེ། མཛོད་ལས། ཀུན་རྫོབ་གཅིག་པུའི་རང་ཚོགས་ལས།། གཞན་ནི་བདག་མེད་ཉིད་རིག་འགྱུར།། ཞེས་བཤད་པའི་ཕྱིར། རྣམ་རིག་པས་དབང་ཡིད་ཀྱི་མངོན་སུམ་ཁས་མི་ལེན་ཏེ། དེས་ཕྱི་རོལ་གྱི་དོན་ཁས་མི་ལེན་པའི་ཕྱིར་ཏེ། འགྲེལ་པ་དོན་གསལ་ལས། འདི་ནི་སེམས་ཙམ་ཁོ་ན་ཡིན་གྱི་ཕྱི་རོལ་གྱི་དོན་མེད་དོ། །ཞེས་བཤད་པའི་ཕྱིར། ཞེས་ཟེར། རང་གི་ལུགས་ནི། མདོ་སེམས་གཉིས་ཀས་མངོན་སུམ་བཞི་ཀ་ཁས་ལེན་པ་ཡིན་ནོ།། དབང་པོའི་མངོན་སུམ་ལ། མཚན་ཉིད། དབྱེ་བ། སྒྲ་བཤད། རྐྱེན་གསུམ་ངོས་བཟུང་བ་དང་བཞིར་ཡོད། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལ་བརྟེན་ནས་མ་འཁྲུལ་བའི་རིག་པ་དེ། དབང་པོའི་མངོན་སུམ་གྱི་མཚན་ཉིད་ཡིན། གཉིས་པ་དབྱེ་བ་ལ། གཟུགས་འཛིན་དབང་པོའི་མངོན་སུམ་ནས་རེག་བྱ་འཛིན་པའི་དབང་པོའི་མངོན་སུམ་གྱི་བར་ལྔ་ཡོད། དེ་དག་གི་མཚན་ཉིད་ནི།

རང་གི་བདག་རྐྱེན་མིག་གི་དབང་པོ་གཟུགས་ཅན་པ་ལ་བརྟེན་ནས་མ་འཁྲུལ་བའི་རིག་པ་དེ། གཟུགས་འཛིན་དབང་པོའི་མངོན་སུམ་གྱི་མཚན་ཉིད་ཡིན་པ་ནས། རང་གི་བདག་རྐྱེན་ལུས་ཀྱི་དབང་པོ་གཟུགས་ཅན་པ་ལ་བརྟེན་ནས་མ་འཁྲུལ་བའི་རིག་པ་དེ། རེག་བྱ་འཛིན་པའི་དབང་པོའི་མངོན་སུམ་གྱི་མཚན་ཉིད་ཡིན་པའི་བར་དུ་ཤེས་པར་བྱ་བ་ཡིན་ནོ།། གསུམ་པ་སྒྲ་བཤད་ནི། འོ་ན་དབང་པོའི་མངོན་སུམ་དེ་རྐྱེན་གསུམ་ཀ་ལས་སྐྱེས་པར་འདྲ་བ་ལ། བདག་རྐྱེན་ཁོ་ནའི་མིང་གིས་འདོགས་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། བདག་རྐྱེན་དེ་དེའི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར་ཏེ། མདོ་ལས། ཐུན་མོང་མ་ཡིན་རྒྱུ་ཡི་ཕྱིར།། དེ་ཡི་ཐ་སྙད་དབང་པོས་བྱས།། ཞེས་བཤད་པའི་ཕྱིར་དང༌། རིགས་གཏེར་ལས། ཐུན་མོང་མ་ཡིན་རྒྱུ་ཡི་ཕྱིར།། དབང་ཤེས་ཡིན་ཏེ་རྔ་སྒྲ་བཞིན།། ཞེས་བཤད་པའི་ཕྱིར། བཞི་པ་རྐྱེན་གསུམ་ངོས་བཟུང་བ་ལ། རྐྱེན་གསུམ་ནི། དེ་མ་ཐག་རྐྱེན། བདག་རྐྱེན། དམིགས་རྐྱེན་དང་གསུམ་དུ་ཡོད། དང་པོ་ལ། མཚན་ཉིད་དང༌། དཔེར་བརྗོད་གཉིས། དང་པོ་ནི། རང་གི་དེ་མ་ཐག་འབྲས་སུ་གྱུར་པའི་ཤེས་པ་དེ་མྱོང་བ་གསལ་རིག་གི་ངོ་བོར་བསྐྱེད་པར་བྱེད་པ་དེ། མཚུངས་པ་དེ་མ་ཐག་རྐྱེན་གྱི་མཚན་ཉིད་ཡིན་ཏེ། རང་དོན་རྗེས་འགྲོ་དོན་ལྟོས་ཅན།། དབང་སྐྱེས་བློ་ནི་རྒྱུ་ཡིན་ནོ།། ཞེས་བཤད་པའི་ཕྱིར། གཉིས་པ་དཔེར་བརྗོད་ནི། གཟུགས་འཛིན་དབང་མངོན་སྐད་གཅིག་དང་པོ་དེ་གཟུགས་འཛིན་དབང་མངོན་སྐད་ཅིག་གཉིས་པའི་དེ་མ་ཐག་རྐྱེན་ཡིན་པ་ལྟ་བུ་ལ་བྱེད། གཉིས་པ་བདག་རྐྱེན་ལ། མཚན་ཉིད་དང༌། དཔེར་བརྗོད་གཉིས། དང་པོ་ནི། རང་གི་བདག་འབྲས་སུ་གྱུར་པའི་ཤེས་པ་དེ་ཡུལ་འཛིན་ནུས་སུ་བསྐྱེད་པར་བྱེད་པ་དེ། བདག་རྐྱེན་གྱི་མཚན་ཉིད་ཡིན་ཏེ། ཤེས་པའི་རྣམ་པ་འཇོག་ནུས་པའི།། རྒྱུ་ཉིད་ལ་ནི་གཟུང་བར་ཤེས།། ཞེས་བཤད་པའི་ཕྱིར།གཉིས་པ་དཔེར་བརྗོད་ནི། གཟུགས་དེས་གཟུགས་འཛིན་མངོན་སུམ་ལ་གཟུགས་ཀྱི་རྣམ་པ་གཏོད་པར་བྱེད་པ་ལྟ་བུ་ལ་བྱེད།

དེ་དག་ནི་མདོ་སྡེ་པའི་ལུགས་ཡིན་ལ། སེམས་ཙམ་པ་ལྟར་ན། དོན་སྣང་གི་ཤེས་པ་དེ་རྐྱེན་གསུམ་ལས་སྐྱེ་ཡང༌། རྐྱེན་གསུམ་ནི། ཀུན་གཞིའི་སྟེང་གི་ས་བོན་གྱི་ནུས་པ་ཉིད་ལ་འཆད་པ་ཡིན་ཏེ། རང་གི་རྣམ་ཤེས་རྟེན་གྱི་ནུས་དེ་ལ།། དབང་པོ་གཟུགས་ཅན་མིག་ཅེས་བྱ་བར་རྟོག། ཅེས་བཤད་པའི་ཕྱིར། གཉིས་པ་ཡིད་མངོན་ལ། མཚན་ཉིད། དབྱེ་བ། སྐྱེ་ཚུལ། ཡིད་མངོན་མི་འཐད་པའི་རྩོད་པ་སྤང་བ། བདག་རྐྱེན་ངོས་བཟུང་བ་དང་ལྔར་ཡོད། དང་པོ་ནི། རང་གི་དེ་མ་ཐག་རྐྱེན་དབང་པོའི་རྣམ་པར་ཤེས་པ་ལ་བརྟེན་ནས་རང་གི་གཟུང་དོན་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་དེ། ཡིད་མངོན་གྱི་མཚན་ཉིད་ཡིན་ཏེ། དེ་ཕྱིར་དབང་པོའི་རྣམ་པར་ཤེས།། དེ་མ་ཐག་རྐྱེན་ལས་བྱུང་ཅན། །ཞེས་དང༌། ཚད་མ་མདོར། ཡིད་ཀྱང་དོན་དང༌། །ཞེས་གསུངས་པའི་ཕྱིར། གཉིས་པ་དབྱེ་བ་ལ། གཟུགས་འཛིན་ཡིད་མངོན་ནས་རེག་འཛིན་ཡིད་མངོན་གྱི་བར་ལྔར་ཡོད། དེ་དག་གི་མཚན་ཉིད་ནི། རང་གི་དེ་མ་ཐག་རྐྱེན་གཟུགས་འཛིན་དབང་པོའི་རྣམ་ཤེས་ལ་བརྟེན་ནས་རང་གི་གཟུང་དོན་གཟུགས་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་དེ། གཟུགས་འཛིན་ཡིད་མངོན་གྱི་མཚན་ཉིད་ཡིན་པ་ནས། རང་གི་དེ་མ་ཐག་རྐྱེན་རེག་བྱ་འཛིན་པའི་དབང་པོའི་རྣམ་པར་ཤེས་པ་ལ་བརྟེན་ནས་རང་གི་གཟུང་དོན་རེག་བྱ་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་དེ། རེག་བྱ་འཛིན་པའི་ཡིད་མངོན་གྱི་མཚན་ཉིད་ཡིན་པའི་བར་ཤེས་པར་བྱ་བ་ཡིན་ནོ།།

གསུམ་པ་སྐྱེ་ཚུལ་ལ། གཞན་གྱི་བཞེད་པ་བཀོད་པ་དང༌། རང་གི་ལུགས་བཞག་པ་གཉིས། དང་པོ་ནི། སློབ་དཔོན་རྒྱན་མཁན་པོ་ལྟར་ན། དང་པོ་དབང་མངོན་སྐད་ཅིག་མ་གཅིག་སྐྱེ། དེའི་རྗེས་སུ་ཡིད་མངོན་སྐད་ཅིག་མ་གཅིག་སྐྱེ་བ་སོགས་དབང་མངོན་དང་ཡིད་མངོན་སྤེལ་མ་ཁོ་ནར་སྐྱེ་བ་ཡིན་ནོ། །ཞེས་ཟེར། སློབ་དཔོན་ཆོས་མཆོག་ནི། གཟུགས་འཛིན་དབང་མངོན་སྐད་ཅིག་མ་ལྔ་སྐྱེ། ལྔ་ལས་མང་བ་མི་སྐྱེ་བ་དེའི་ཚེ་ན་གཟུགས་འཛིན་དབང་མངོན་སྐད་ཅིག་མ་ལྔ་པའི་རྒྱུན་མཐའ་ཁོ་ནར་གཟུགས་འཛིན་ཡིད་མངོན་སྐད་ཅིག་མ་གཅིག་སྐྱེ་བ་ཡིན་ནོ། །ཞེས་འཆད་པར་བྱེད། ལུགས་དེ་གཉིས་ལ་རིགས་གཏེར་བས་སྐྱོན་བརྗོད་པ་ནི། སྤེལ་མ་དང་ནི་རྒྱུན་གྱི་མཐའ།། གཉིས་ཀ་ལ་ཡང་གནོད་བྱེད་ཡོད།། ཅེས་བཤད་པ་ཡིན་ནོ།།སློབ་དཔོན་བྲམ་ཟེ་ཆེན་པོ་དང༌། རྔོག་ལོ་ཙཱའ་བ་ནི། དབང་མངོན་སྐད་ཅིག་དང་པོ་སྔོན་དུ་བཏང་ནས། དབང་མངོན་སྐད་ཅིག་གཉིས་པ། ཡིད་མངོན་སྐད་ཅིག་དང་པོ་དང༌། དེ་གཉིས་ཉམས་སུ་མྱོང་བའི་རང་རིག་མངོན་སུམ་གཅིག་སྟེ་མངོན་སུམ་གསུམ་ཅིག་ཅར་དུ་སྐྱེ་བ་ཡིན་ནོ། །ཞེས་འཆད་པར་བྱེད། རིགས་གཏེར་མཛད་པ་ནི། དོན་དེ་ཉིད་ཞལ་གྱིས་བཞེས་ནས་འགྲོས་གསུམ་པ་ཞེས་པའི་ཐ་སྙད་མཛད་དེ། དེས་ན་མངོན་སུམ་འགྲོས་གསུམ་པ།། རང་རིག་ཡིན་ཕྱིར་རྒྱུད་གཞན་མེད།། ཅེས་བཤད་པའི་ཕྱིར། གཉིས་པ་རང་གི་ལུགས་ནི། བྲམ་ཟེ་ཆེན་པོ་དང་རྗེས་སུ་མཐུན་པར་ཁས་ལེན་པ་ཡིན་ནོ།། བཞི་པ་ཡིད་ཀྱི་མངོན་སུམ་མི་འཐད་པའི་རྩོད་པ་སྤང་བ་ནི། རྩོད་པ་དང༌། ལན་གཉིས་ལས། དང་པོ་ནི། མུ་སྟེགས་རྣ་བ་མ་ཕུག་པ་ན་རེ། ཡིད་ཀྱི་མངོན་སུམ་དེས་རང་གི་དེ་མ་ཐག་རྐྱེན་དུ་གྱུར་པའི་དབང་མངོན་གྱིས་བཟུང་ཟིན་པའི་དོན་འཛིན་ནམ་མ་བཟུང་བའི་དོན་འཛིན། དང་པོ་ལྟར་ན། ཡིད་མངོན་ཚད་མ་མ་ཡིན་པར་འགྱུར་ལ། གཉིས་པ་ལྟར་ན་ལོང་བས་ཀྱང་གཟུགས་མཐོང་བར་འགྱུར་རོ། །ཞེས་འཆད་པར་བྱེད་དེ། སྔར་མྱོང་བ་ནི་འཛིན་པ་ན།།

ཡིད་ནི་ཚད་མ་ཉིད་མ་ཡིན།། མི་མཐོང་འཛིན་ན་ལོང་བ་ལ།། སོགས་པ་ཡིས་ཀྱང་དོན་མཐོང་འགྱུར།། ཞེས་བཤད་པའི་ཕྱིར། གཉིས་པ་ལན་ནི། ཉེས་པ་དེ་དག་གིས་མི་གནོད་དེ། གཟུགས་འཛིན་ཡིད་མངོན་དེ་རང་གི་དེ་མ་ཐག་རྐྱེན་དབང་མངོན་གྱིས་མ་བཟུང་བའི་དོན་འཛིན་པས་ཚད་མ་མ་ཡིན་པར་ཡང་མི་འགྱུར་ལ། དབང་མངོན་ལ་མ་བརྟེན་པར་གཟུགས་མཐོང་བ་མེད་པས་ལོང་བས་གཟུགས་མཐོང་བར་ཐལ་བའི་སྐྱོན་ཡང་མེད་པའི་ཕྱིར་ཏེ། ཡིད་ནི་ཡུལ་གཞན་ཉིད་འཛིན་བྱེད།། དེ་ཕྱིར་ལོང་བས་མཐོང་བ་མིན། །ཞེས་དང༌། རིགས་གཏེར་ལས། ཡུལ་གཞན་འཛིན་དང་དབང་པོ་ལ།། ལྟོས་ཕྱིར་འདི་ལ་སྐྱོན་གཉིས་མེད།། ཅེས་བཤད་པའི་ཕྱིར། ལྔ་པ་བདག་རྐྱེན་ངོས་བཟུང་བ་ནི། ཚད་མའི་གཞུང་ལས་ཡིད་མངོན་གྱི་བདག་རྐྱེན་མ་གསུངས་ཤིང༌། བདག་རྐྱེན་གྱི་རྣམ་གཞག་ནི་མངོན་པ་ལས་བྱུང་བ་ཡིན་ལ། མངོན་པ་ལས་ཁམས་བཅོ་བརྒྱད་དུ་བཤད་པའི་དགོས་པ་ནི། ཡིད་ཀྱི་རྣམ་པར་ཤེས་པའི་བདག་རྐྱེན་སྒྲུབ་པའི་ཆེད་དུ་ཡིན་ཞིང༌། བདག་རྐྱེན་གྱི་མཚན་གཞི་ཡང་རྣམ་པར་ཤེས་པའི་ཚོགས་དྲུག་པོ་འདས་མ་ཐག་པ་དེ་ཉིད་ཡིན་ཏེ། དྲུག་པོ་འདས་མ་ཐག་པ་ཡི།། རྣམ་ཤེས་གང་ཡིན་དེ་ཡིད་དོ། །ཞེས་དང༌། ཐ་མའི་རྟེན་འདས། ཞེས་འཆད་པའི་ཕྱིར། དེས་ན་གཟུགས་འཛིན་དབང་མངོན་སྐད་ཅིག་མ་དང་པོ་འདས་མ་ཐག་པ་དེ། གཟུགས་འཛིན་ཡིད་མངོན་སྐད་ཅིག་མ་དང་པོའི་བདག་རྐྱེན་དང༌། དེ་བཞིན་དུ་སྒྲ་འཛིན་དབང་མངོན་སྐད་ཅིག་མ་དང་པོ་འདས་མ་ཐག་པ་དེ། སྒྲ་འཛིན་ཡིད་མངོན་སྐད་ཅིག་མ་དང་པོའི་བདག་རྐྱེན་ཡིན་པ་ནས། རེག་འཛིན་དབང་མངོན་སྐད་ཅིག་མ་དང་པོ་འདས་མ་ཐག་པ་དེ། རེག་འཛིན་ཡིད་མངོན་སྐད་ཅིག་མ་དང་པོའི་བདག་རྐྱེན་ཡིན་པའི་བར་དུ་ཁས་ལེན་པ་ཡིན་ནོ།། གསུམ་པ་རང་རིག་མངོན་སུམ་བཤད་པ་ལ། རང་རིག་དེ་ལ་རང་རིག་ཙམ་དང༌། མངོན་སུམ་བཞིས་ཟླས་ཕྱེ་བའི་རང་རིག་མངོན་སུམ་གཉིས་སུ་ཡོད། དང་པོ་ནི། ཚད་མ་དང་ཚད་མིན་གྱི་ཤེས་པ་ཐམས་ཅད་ལ་བྱེད་པ་ཡིན་ཏེ།

ཚད་མ་མདོར། ཆགས་ལ་སོགས།། རང་རིག་རྟོག་པ་མེད་པ་ཅན། །ཞེས་དང༌། རྟོག་པའང་རང་རིག་ཉིད་དུ་འདོད།། དོན་ལ་མ་ཡིན་དེར་རྟོག་ཕྱིར། །ཞེས་དང༌། རྣམ་འགྲེལ་ལས། ཤེས་གང་གང་ལ་སྒྲ་དོན་འཛིན།། དེ་ནི་དེ་ལ་རྟོག་པ་ཡིན།། རང་གི་ངོ་བོ་སྒྲ་དོན་མིན།། དེ་ཕྱིར་དེ་ལ་ཀུན་མངོན་སུམ། །ཞེས་དང༌། རིགས་གཏེར་ལས། རང་གི་ངོ་བོ་རིག་པ་ནི།། མངོན་སུམ་ཡིན་པར་མཁས་རྣམས་བཞེད།། ཅེས་བཤད་པའི་ཕྱིར། གཉིས་པ་མངོན་སུམ་བཞིས་ཟླས་ཕྱེ་བའི་རང་རིག་མངོན་སུམ་ནི། བོད་སྔ་རབས་པ་རྣམས་ཀྱིས་ཤེས་པ་ཐམས་ཅད་ཀྱི་སྟེང་ནས་ཡུལ་གྱི་ཁ་མ་བསྒྱུར་བའི་གསལ་རིག་གི་ཆ་རེ་རེ་ཡོད་པར་བཤད་པ་དེ་ཉིད། མདོ་སྡེ་པ་ལྟར་ན། མངོན་སུམ་བཞིས་ཟླས་ཕྱེ་བའི་རང་རིག་མངོན་སུམ་དང༌། སེམས་ཙམ་རྣམ་བདེན་པ་ལྟར་ན། གཟུང་རྣམ་ཉམས་སུ་མྱོང་བའི་རང་རིག་མངོན་སུམ་དང༌། རྣམ་རྫུན་པ་ལྟར་ན། འཛིན་རྣམ་ཁྱད་པར་གསུམ་ལྡན་ཞེས་བྱ་བ་ཡིན་ནོ།། འོ་ན་ཤེས་པ་རང་གིས་རང་རིག་པ་ཡིན་ན་རང་ལས་རང་སྐྱེ་བ་ཡོད་པར་འགྱུར་རོ་ཞེ་ན། དེའི་སྐྱོན་མེད་དེ། རང་རིག་ནི་བེམས་པོ་ལས་ལྡོག་ཙམ་ལ་བྱེད་པ་ཡིན་ལ། རང་སྐྱེ་ནི་རང་ལས་རང་སྔོན་མེད་གསར་དུ་སྐྱེ་བ་ཞིག་ལ་བྱེད་པའི་ཕྱིར་ཏེ། ཚད་མ་རྒྱན་ལས། བེམས་མིན་རང་བཞིན་གང་ཡིན་པ།། དེ་འདིར་བདག་ཉིད་རིག་པ་ཡིན། །ཞེས་དང༌། རིགས་གཏེར་ལས། རང་རིག་བེམས་པོ་ལྡོག་ཙམ་ཡིན།། སྔར་སྐྱེ་སྔོན་མེད་སྐྱེ་བ་ཡིན།། དེས་ན་རང་རིག་རང་སྐྱེ་གཉིས།། མཚུངས་པའི་གོ་སྐབས་ག་ལ་ཡོད།། ཅེས་བཤད་པའི་ཕྱིར། ཤེས་པ་ཐམས་ཅད་རང་གིས་རང་རིག་པ་ཡིན་ཏེ། དེ་ལྟ་མ་ཡིན་པར་རིག་བྱེད་གཞན་ལ་ལྟོས་དགོས་ན་རིག་བྱེད་ཐུག་མེད་དུ་འགྱུར་བའི་ཕྱིར། འོ་ན་ཤེས་པ་ཐམས་ཅད་ཚད་མ་ཡིན་པར་འགྱུར་ཏེ། རང་གི་ངོ་བོ་ལ་ཚད་མ་ཡིན་པའི་ཕྱིར་ཏེ། རང་གི་ངོ་བོ་རང་རིག་མངོན་སུམ་ཡིན་པའི་ཕྱིར་ཞེ་ན། དེའི་སྐྱོན་མེད་དེ། ཚད་མ་ཡིན་མིན་ནི་འཇུག་ཡུལ་ལ་ལྟོས་ནས་འཇོག་དགོས་པའི་ཕྱིར་ཏེ།

རྣམ་འགྲེལ་ལས། བླང་དང་དོར་བྱའི་དངོས་པོ་ནི།། འཇུག་ལ་དེ་གཙོ་ཡིན་ཕྱིར་དང༌། །ཞེས་བཤད་པའི་ཕྱིར། བཞི་པ་རྣལ་འབྱོར་མངོན་སུམ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བདེན་བཞི་མི་རྟག་སོགས་བཅུ་དྲུག་སྒོམས་པ་ལ་བརྟེན་ནས་བདག་མེད་མངོན་སུམ་དུ་མཐོང་བའི་རྟོག་བྲལ་མ་འཁྲུལ་བའི་རིག་པ་དེ། རྣལ་འབྱོར་མངོན་སུམ་གྱི་མཚན་ཉིད་ཡིན་ཏེ། ཚད་མ་མདོར། རྣལ་འབྱོར་རྣམས་ཀྱི་བླ་མས་བསྟན།། མ་འདྲེས་པ་ཡི་དོན་ཙམ་མཐོང༌། །ཞེས་དང༌། རྣམ་འགྲེལ་ལས། རྣལ་འབྱོར་ཤེས་པ་སྔར་བཤད་པ།། དེ་དག་གི་དེ་སྒོམ་བྱུང་ཡིན། །ཞེས་དང༌། རིགས་གཏེར་ལས། སྒོམ་བྱུང་འཁྲུལ་མེད་མངོན་སུམ་མོ།། ཞེས་བཤད་པའི་ཕྱིར། གཉིས་པ་དབྱེ་བ་ལ། སྣང་བཅས་རྣལ་འབྱོར་མངོན་སུམ་དང༌། སྣང་མེད་རྣལ་འབྱོར་མངོན་སུམ་གཉིས་ཡོད། དང་པོ་སྣང་བཅས་རྣལ་འབྱོར་མངོན་སུམ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྣལ་འབྱོར་མངོན་སུམ་གང་ཞིག །ཀུན་རྫོབ་རྟེན་འབྲེལ་སྣ་ཚོགས་སུ་སྣང་བ་དེ། སྣང་བཅས་རྣལ་འབྱོར་མངོན་སུམ་གྱི་མཚན་ཉིད། དེ་ལ་དབྱེ་ན། འཕགས་པ་གསུམ་གྱི་སྣང་བཅས་རྣལ་འབྱོར་མངོན་སུམ་གསུམ་དུ་ཡོད། འོ་ན་རྟེན་འབྲེལ་སྣ་ཚོགས་སུ་སྣང་བའི་མངོན་སུམ་ཐམས་ཅད་སྣང་བཅས་རྣལ་འབྱོར་མངོན་སུམ་དུ་ཁས་ལེན་པར་ནུས་སམ་ཞེ་ན། དེ་ལ་བདག་རྐྱེན་ཐ་མལ་པའི་དབང་ཡིད་ལ་བརྟེན་ནས་སྣང་བ་དང༌། བདག་རྐྱེན་བསམ་གཏན་གྱི་ཏིང་ངེ་འཛིན་ལ་བརྟེན་ནས་སྣང་བ་གཉིས་སུ་ཡོད་པ་ལས། དང་པོ་ནི། དབང་ཡིད་ཀྱི་མངོན་སུམ་དུ་ཁས་ལེན་པར་བྱེད་ཅིང༌། གཉིས་པ་ནི། སྣང་བཅས་རྣལ་འབྱོར་མངོན་སུམ་དུ་ཁས་ལེན་པ་ཡིན་ནོ།། དེ་ཡང་ཞིབ་ཏུ་བྱས་ན་འཕགས་པ་གསུམ་གྱི་རྗེས་ཐོབ་ཏུ་རྟེན་འབྲེལ་སྣ་ཚོགས་སུ་སྣང་བ་ཐམས་ཅད་གང་ཟག་དང་ཆོས་ཀྱི་བདག་མེད་པར་རྟོགས་པའི་ཡེ་ཤེས་ཞིག་ལ་སྣང་བཅས་རྣལ་འབྱོར་མངོན་སུམ་དུ་བྱེད་པ་ཡིན་ནོ།། གཉིས་པ་སྣང་མེད་རྣལ་འབྱོར་མངོན་སུམ་ལ། མཚན་ཉིད་དང༌།

དབྱེ་བ་གཉིས། དང་པོ་ནི། རྣལ་འབྱོར་མངོན་སུམ་གང་ཞིག །ཀུན་རྫོབ་བདེན་པའི་སྣང་བ་དང་བྲལ་བ་དེ། སྣང་མེད་རྣལ་འབྱོར་མངོན་སུམ་གྱི་མཚན་ཉིད་ཡིན། དེ་ལ་དབྱེ་ན། གང་ཟག་གི་བདག་མེད་པ་དང༌། གཟུང་བ་ཆོས་ཀྱི་བདག་མེད་པ་དང༌། འཛིན་པ་ཆོས་ཀྱི་བདག་མེད་པར་རྟོགས་པའི་སྣང་མེད་རྣལ་འབྱོར་མངོན་སུམ་དང་གསུམ་དུ་ཡོད། རིགས་གཏེར་བ་ལྟར་ན། རྣལ་འབྱོར་མངོན་སུམ་དེ་ལ་ཉན་ཐོས་སློབ་མི་སློབ་གཉིས། རང་རྒྱལ་མི་སློབ་པ། ཐེག་ཆེན་སློབ་མི་སློབ་ཀྱི་རྣལ་འབྱོར་མངོན་སུམ་ལྔ། དེ་རེ་རེ་ལ་སྣང་བཅས་སྣང་མེད་གཉིས་གཉིས་སུ་ཕྱེ་བས་བཅུར་ཡོད་དེ། རིགས་གཏེར་ལས། འཕགས་པ་གསུམ་གྱི་མངོན་སུམ་གསུམ།། སློབ་དང་མི་སློབ་སྒོ་ནས་ལྔ།། དེ་དག་སྣང་བཅས་སྣང་མེད་ཀྱི།། དབྱེ་བས་གཉིས་གཉིས་རྣམ་པ་བཅུ།། ཞེས་བཤད་པའི་ཕྱིར། གཉིས་པ་མངོན་སུམ་ལྟར་སྣང་ལ། མཚན་ཉིད་དང༌། དབྱེ་བ་གཉིས། དང་པོ་ནི། འཁྲུལ་པའི་ཤེས་པ་དེ། མངོན་སུམ་ལྟར་སྣང་གི་མཚན་ཉིད་ཡིན། གཉིས་པ་དབྱེ་བ་ལ། ཚད་མ་ཀུན་ལས་བཏུས་ལྟར་ན། རྟོག་པ་མངོན་སུམ་ལྟར་སྣང་དྲུག །རྟོག་མེད་མངོན་སུམ་ལྟར་སྣང་གཅིག་དང་བདུན་དུ་ཡོད་དེ། ཀུན་ལས་བཏུས་ལས། འཁྲུལ་དང་ཀུན་རྫོབ་ཤེས་པ་དང༌།། རྗེས་དཔག་རྗེས་སུ་དཔག་ལས་བྱུང༌།། དྲན་དང་མངོན་འདོད་ཅེས་བྱ་བ།། མངོན་སུམ་ལྟར་སྣང་རབ་རིབ་བཅས།། ཞེས་བཤད་པའི་ཕྱིར། དང་པོ་རྟོག་པ་མངོན་སུམ་ལྟར་སྣང་དྲུག་ནི། སྨིག་སྒྱུ་ལ་ཆུར་འཛིན་གྱི་རྟོག་པ་ལྟ་བུ་འཁྲུལ་པའི་ཤེས་པ་དང༌། བྱེ་བྲག་པས་འདོད་པའི་དངོས་པོ་ཚིག་གི་དོན་དྲུག་འཛིན་པའི་རྟོག་པ་ལྟ་བུ་ཀུན་རྫོབ་པའི་ཤེས་པ་དང༌། རྟགས་འཛིན་སེམས་དང༌། རྟགས་ཅན་རྗེས་དཔག་དང༌། དྲན་པ་དང༌། མངོན་པར་འདོད་པ་དང་དྲུག་ལ་བྱེད་པ་ཡིན་ནོ།། བྱེ་བྲག་པས་འདོད་པའི་དངོས་པོ་ཚིག་གི་དོན་དྲུག་ནི། རྫས་དང་ཡོན་ཏན་ལས་དང་སྤྱི།། བྱེ་བྲག་འདུ་བ་རྣམ་པ་དྲུག། ཅེས་བཤད་པ་ལྟར་རོ། །རྟོག་མེད་མངོན་སུམ་ལྟར་སྣང་གཅིག་

ནི། རབ་རིབ་ཅན་སྐྲ་ཤད་དུ་སྣང་བའི་ཤེས་པ་ལྟ་བུ་ལ་བྱེད། རྣམ་འགྲེལ་ལྟར་ན། མངོན་སུམ་ལྟར་སྣང་དེ་ལ་རྟོག་པ་མངོན་སུམ་ལྟར་སྣང་གསུམ། རྟོག་མེད་མངོན་སུམ་ལྟར་སྣང་གཅིག་དང་བཞིར་ཡོད་དེ། མངོན་སུམ་ལྟར་སྣང་རྣམ་པ་བཞི།། རྟོག་པའི་ཤེས་པ་རྣམ་གསུམ་དང༌།། རྟེན་བསླད་པ་ལས་བྱུང་བ་ཅན།། རྟོག་པ་མེད་པ་གཅིག་ཡིན་ནོ།། ཞེས་བཤད་པའི་ཕྱིར། དང་པོ་རྟོག་པ་མངོན་སུམ་ལྟར་སྣང་གསུམ་ནི། དོན་གཞན་ལ་སྒྲོ་འདོགས་པའི་རྟོག་པ། བརྡ་རྟེན་ཅན་གྱི་རྟོག་པ། ལྐོག་ཏུ་གྱུར་པའི་དོན་ཅན་གྱི་རྟོག་པ་དང་གསུམ་ལ་བྱེད། རྟོག་མེད་མངོན་སུམ་ལྟར་སྣང་གཅིག་ནི། དུང་སེར་སྣང་ཅན་གྱི་དབང་ཤེས་ལྟ་བུ་ལ་བྱེད། ཡང་ན། མངོན་སུམ་ལྟར་སྣང་ཐམས་ཅད་རྟོག་པ་དང་རྟོག་མེད་གཉིས་སུ་འདུས་པ་ཡིན་ཏེ། རྣམ་འགྲེལ་ལས། བསླུ་བའི་ཕྱིར་རོ་དེ་དོན་དུའང༌།། མངོན་སུམ་ལྟར་སྣང་གཉིས་སུ་བཤད།། ཅེས་བཤད་པའི་ཕྱིར། མདོ་ལས་རྟོག་པ་དྲུག་ཏུ་བཤད་པ་དང༌། རྣམ་འགྲེལ་ལས་རྟོག་པ་གསུམ་དུ་བཤད་པའི་དགོས་པ་ནི། རིགས་གཏེར་ལས། རྟོག་པ་གསུམ་ཡིན་དྲུག་བཤད་པ།། ལོག་རྟོག་བཟློག་ཕྱིར་ཕྱེ་སྟེ་བཤད།། ཅེས་བཤད་པ་ལྟར་རོ། །གསུམ་པ་མངོན་སུམ་ཚད་མའི་འབྲས་བུ་སྒྲུབ་བྱེད་དང་བཅས་ཏེ་བཤད་པ་ལ། ཚད་འབྲས་གཞལ་གསུམ་གྱི་རྣམ་གཞག་དངོས་དང༌། རྣམ་གཞག་དེ་ཉིད་ངེས་པར་བྱེད་པ་གཉིས་ལས། དང་པོ་ལ། འོ་ན་གོང་དུ་ཚད་མའི་མཚན་ཉིད་དང༌། དབྱེ་བ་དང༌། གྲངས་ངེས་སོགས་བཤད་ན། ཚད་མ་དེ་རྒྱུད་ལ་སྐྱེས་པའི་དགོས་པའམ་འབྲས་བུ་གང་ཡིན་ཞེ་ན། དེ་ལ་འཇུག་ཡུལ་ལ་མི་བསླུ་བ་དང༌། གཞལ་བྱ་རྟོགས་པ་གཉིས་ཡོད་པ་ལས། དང་པོའི་སྒྲུབ་བྱེད་ནི། ཚད་མ་བསླུ་མེད་ཅན་ཤེས་པ། །ཞེས་སོགས་དང༌། དངོས་གང་ཇི་ལྟ་བུར་གྱུར་པ། །ཞེས་སོགས་ཀྱིས་བསྟན་ལ། གཉིས་པའི་སྒྲུབ་བྱེད་འདིར་འཆད་པ་སྐབས་སུ་བབ་པ་ཡིན་ལ། དེ་ལ་ཡང་ཚད་འབྲས་གཞལ་གསུམ་གྱི་རྣམ་གཞག་སྤྱིར་བཤད་པ་དང༌། སྐབས་སུ་བབ་པའི་དོན་སོ་སོར་བཤད་པ་གཉིས།

དང་པོ་ནི། ཚད་འབྲས་གཞལ་གསུམ་དང་བྱ་བྱེད་ལས་གསུམ་དོན་གཅིག་པ་ཡིན་ཏེ། བྱ་བ་ནི་འབྲས་བུ་དང༌། བྱེད་པ་ནི་ཚད་མ་དང༌། ལས་ནི་གཞལ་བྱ་ཡིན་པའི་ཕྱིར། འབྲས་བུ་དེ་ཡང་གཉིས་ཁོ་ན་ཡིན་ཏེ། དོན་རིག་འབྲས་བུར་བྱས་པ་དང་རང་རིག་འབྲས་བུར་བྱས་པ་གཉིས་སུ་འདུས་པའི་ཕྱིར། ཚད་མ་ཡང་གཉིས་ཁོ་ན་ཡིན་ཏེ། གཟུང་རྣམ་ཚད་མར་བྱས་པ་དང༌། འཛིན་རྣམ་ཚད་མར་བྱས་པ་གཉིས་སུ་འདུས་པའི་ཕྱིར། གཞལ་བྱ་དང་འབྲས་བུ་ལ་ནི་ལོག་པར་རྟོག་པ་ཆེར་མ་བྱུང་ཞིང༌། ཚད་མ་ལ་ནི་ལོག་པར་རྟོག་པ་དུ་མ་ཞིག་བྱུང་སྟེ། སྤྱོད་པ་བས། དང་པོར་དོན་མཐོང་བའི་རྟོག་མེད་ཀྱི་ཤེས་པ་ཚད་མ་དང༌། རྒྱལ་དཔོག་པས། དབང་པོ་གཟུགས་ཅན་པ་ཚད་མ་དང༌། བྱེ་བྲག་པས། དབང་དོན་འབྲེལ་བ་ཚད་མ་དང༌། རིགས་པ་ཅན་པས། སྤྱི་སོགས་ཁྱད་པར་གྱི་བློ་ཚད་མར་འདོད་པའི་ཕྱིར་ཏེ། དེ་ཕྱིར་མཐོང་དང་དབང་འབྲེལ་དང༌།། ཁྱད་པར་གྱི་ནི་བློ་དེ་དག། བྱ་བ་ལ་ནི་ཆོད་པའི་ཕྱིར།། ཚད་མ་ཉིད་དུ་མི་འདོད་དོ། །ཞེས་དང༌། རིགས་གཏེར་ལས། ལྟ་དང་ངེས་པ་ཚད་འབྲས་འདོད།། ཞེས་སོགས་བཤད་པའི་ཕྱིར། གཉིས་པ་སྐབས་སུ་བབ་པའི་དོན་སོ་སོར་བཤད་པ་ལ། གྲུབ་མཐའ་སྨྲ་བ་སོ་སོའི་ཚད་འབྲས་ཀྱི་རྣམ་གཞག་ངོས་བཟུང་བ་དང༌། དེ་ཉིད་གཞུང་གིས་ཇི་ལྟར་བསྟན་པའི་ཚུལ་གཉིས། དང་པོ་ལ། རིགས་པས་མ་བརྟགས་མ་དཔྱད་པ་འཇིག་རྟེན་གྲགས་པ་དང་མཐུན་པའི་ཚད་འབྲས། རིགས་པས་ཅུང་ཟད་དཔྱད་པའི་ཚད་འབྲས། རིགས་པས་ཤིན་ཏུ་དཔྱད་པའི་ཚད་འབྲས་ཀྱི་རྣམ་གཞག་དང་གསུམ། དང་པོ་རིགས་པས་མ་བརྟགས་མ་དཔྱད་པ་འཇིག་རྟེན་གྲགས་པ་དང་མཐུན་པའི་ཚད་འབྲས་ནི། ཕྱི་དོན་གཞལ་བྱ། དོན་དང་འདྲ་བར་སྐྱེས་པའི་ཤེས་པ་ཚད་མ། དོན་རྟོགས་པ་འབྲས་བུར་བྱས་པའི་ཚད་འབྲས་ཀྱི་རྣམ་གཞག་ལྟ་བུ་ལ་བྱེད། གཉིས་པ་རིགས་པས་ཅུང་ཟད་དཔྱད་པའི་ཚད་འབྲས་ནི། ཕྱི་རོལ་གྱི་དོན་གཞལ་བྱ། གཟུང་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་ལྟ་བུ་ལ་བྱེད།

གསུམ་པ་རིགས་པས་ཤིན་ཏུ་དཔྱད་པའི་ཚད་འབྲས་ཀྱི་རྣམ་གཞག་ལ། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་གཅིག་དང༌། གཟུང་འཛིན་གཉིས་བྲལ་གྱི་ཤེས་པ་གཞལ་བྱ། དེ་འཇལ་བའི་འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་གཞག་གཅིག་དང་གཉིས་སུ་ཡོད་པ་ཡིན་ནོ།། ཚད་འབྲས་དང་པོ་དེ་ནི་མདོ་སེམས་གཉིས་ཀས་ཐུན་མོང་དུ་ཁས་ལེན་པ་དང༌། ཚད་འབྲས་གཉིས་པ་དེ་ནི་རིགས་པས་དཔྱད་པའི་མདོ་སྡེ་པས་ཁས་ལེན་པ་དང༌། ཚད་འབྲས་གསུམ་པ་དེ་ནི་སེམས་ཙམ་རྣམ་བདེན་པས་ཁས་ལེན་པ་དང༌། ཚད་འབྲས་བཞི་པ་དེ་ནི་རྣམ་རྫུན་སྨྲ་བའི་དབུ་མ་པས་ཁས་ལེན་པར་བྱེད་པ་ཡིན་ནོ།། གཉིས་པ་དེ་ཉིད་གཞུང་གིས་ཇི་ལྟར་བསྟན་པའི་ཚུལ་ནི། ཚད་འབྲས་དང་པོ་ནི། མདོ་ལས། བྱ་དང་བཅས་པར་རྟོགས་པའི་ཕྱིར། །ཞེས་སོགས་དང༌། རྣམ་འགྲེལ་ལས། བྱ་བ་སྒྲུབ་པར་བྱེད་ཅེས་ཏེ། །ཞེས་པ་ནས། སྒྲོ་འདོགས་པ་ནི་འཇུག་ཕྱིར་རོ། །ཞེས་པའི་བར་གྱིས་བསྟན། ཚད་འབྲས་གཉིས་པ་ནི། མདོ་ལས། ཡང་ན་རང་རིག་འདིར་འབྲས་བུ། །ཞེས་དང༌། གང་ཚེ་ཕྱི་རོལ་དོན་གཞལ་བྱ། །ཞེས་སོགས་དང༌། རྣམ་འགྲེལ་ལས། དོན་རིག་གང་ཡིན། །ཞེས་པ་ནས། དོན་རིག་པར་ནི་འགྱུར་བ་ཡིན། །ཞེས་པའི་བར་གྱིས་བསྟན་པ་དང༌། ཚད་འབྲས་གསུམ་པ་དང་བཞི་པ་གཉིས་ནི། མདོ་ལས། 

གང་ཚེ་རྣམ་པ་དེ་གཞལ་བྱ།། ཚད་མ་དང་དེའི་འབྲས་བུ་ནི།། འཛིན་རྣམ་རིག་པའོ་དེའི་ཕྱིར།། དེ་གསུམ་ཐ་དད་དུ་མ་བྱས། །ཞེས་པས་བསྟན་ཞིང༌། རྣམ་འགྲེལ་ལས་ནི། གཟུང་བ་འཛིན་པ་རིག་པ་དག། ཡོད་པ་མིན་ཡང་གཞལ་བྱ་དང༌།། འཇལ་བྱེད་འབྲས་བུ་གནས་པ་ནི།། ཇི་ལྟར་རྗེས་སུ་སྣང་བཞིན་བྱས།། ཞེས་པས་ཚད་འབྲས་གསུམ་པ་དེ་བསྟན་པ་དང༌། དེ་ལ་བློ་ནི་ཡོངས་གཅོད་པ།། འཛིན་པའི་རྣམ་པར་འདོད་པ་སྟེ།། དེ་ཡི་བདག་ཉིད་ཕྱིར་བདག་རིག། དེ་ཕྱིར་དེ་ཡི་སྒྲུབ་བྱེད་ཡིན།། ཞེས་པས་ཚད་འབྲས་བཞི་པ་དེ་བསྟན་པ་ཡིན་ནོ། །འདིར་གཟུང་རྣམ་ནི། གཟུང་འཛིན་གཉིས་སྣང་ཅན་གྱི་ཤེས་པ་ལ་བྱེད། འཛིན་རྣམ་ནི་དེའི་སྟེང་གི་ཡུལ་གྱིས་ཁ་མ་བསྒྱུར་བའི་གསལ་རིག་གི་ཆ་ལྟ་བུ་ལ་བྱེད། རང་རིག་ནི་ཤེས་པ་རང་གིས་རང་ཉིད་ཉམས་སུ་མྱོང་བ་ལྟ་བུ་ལ་བྱེད། གཉིས་པ་རྣམ་གཞག་དེ་ཉིད་ངེས་པར་བྱེད་པ་ལ། ཚད་མ་ལ་ལྟོས་ནས་བློ་ཚུལ་གཉིས་སུ་སྒྲུབ་པ་དང༌། འབྲས་བུ་ལ་ལྟོས་ནས་བློ་རང་རིག་ཏུ་སྒྲུབ་པ་གཉིས་སུ་ཡོད། གསུམ་པ་ལྐོག་གྱུར་གཏན་ལ་འབེབས་བྱེད་རྗེས་དཔག་བཤད་པ་ལ། ཡང་དག་དང༌། ལྟར་སྣང་གཉིས། དང་པོ་ལ། མཚན་ཉིད་དང༌། དབྱེ་བ། རྗེས་དཔག་གི་ཚད་འབྲས་བཤད་པ་དང་གསུམ། དང་པོ་ནི། ཚུལ་གསུམ་ཚང་བའི་རྟགས་ལ་བརྟེན་ནས་གཞལ་བྱ་གསར་དུ་རྟོགས་ཤིང་འཇུག་ཡུལ་ལ་གསར་དུ་མི་བསླུ་བའི་རིག་པ་དེ་རྗེས་དཔག་གི་མཚན་ཉིད་ཡིན་ཏེ། མདོ་ལས། རྗེས་དཔག་རྣམ་གཉིས་རང་དོན་ནི།། ཚུལ་གསུམ་རྟགས་ལས་དོན་མཐོང་བའོ། །ཞེས་དང༌། རྣམ་འགྲེལ་ལས། མེད་ན་མི་འབྱུང་མཚན་ཉིད་ཅན།། རྟགས་ནི་རྗེས་དཔག་རྟེན་ཡིན་ནོ།། ཞེས་བཤད་པའི་ཕྱིར། གཉིས་པ་དབྱེ་བ་ལ། དངོས་པོ་སྟོབས་ཞུགས་ཀྱི་རྗེས་དཔག གྲགས་པའི་རྗེས་དཔག ཡིད་ཆེས་པའི་རྗེས་དཔག་དང་གསུམ་དུ་ཡོད། གསུམ་པ་ཚད་འབྲས་ལ། དོན་རིག་གི་ཚད་འབྲས་དང༌། རང་རིག་གི་ཚད་འབྲས་གཉིས། དང་པོ་ནི། སྒྲ་མི་རྟག་པ་གཞལ་བྱ། བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་ཚད་མ།

སྒྲ་མི་རྟག་པར་རྟོགས་པ་འབྲས་བུར་བྱས་པའི་ཚད་འབྲས་ལྟ་བུ། གཉིས་པ་རང་རིག་གི་ཚད་འབྲས་ནི། བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་གཞལ་བྱ། དེ་འཇལ་བའི་འཛིན་རྣམ་ཚད་མ། རང་རིག་འབྲས་བུར་བྱས་པའི་ཚད་འབྲས་ལྟ་བུ་ལ་བྱེད། གཉིས་པ་རྗེས་དཔག་ལྟར་སྣང་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཚུལ་གསུམ་མ་ཚང་བའི་རྟགས་ལ་བརྟེན་པའི་བློ་དེ། རྗེས་དཔག་ལྟར་སྣང་གི་མཚན་ཉིད་ཡིན། དེ་ལ་དབྱེ་ན། འགལ། མ་ངེས། མ་གྲུབ་པའི་རྟགས་ལ་བརྟེན་པ་གསུམ་དུ་ཡོད། གཉིས་པ་ཚད་མ་དེས་ཤེས་བྱ་གཏན་ལ་འབེབས་པའི་ཚུལ་ལ༌། ཤེས་བྱའི་ཡུལ་དང༌། ཤེས་བྱེད་ཀྱི་བློ་དང༌། བློ་དེས་ཇི་ལྟར་རྟོགས་པའི་ཚུལ་དང་གསུམ་དུ་ཡོད། དང་པོ་ལ། ཡུལ། ཤེས་བྱ། གཞལ་བྱ་དང་གསུམ་དུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བློས་རིག་པར་བྱ་བ་དེའོ། །གཉིས་པ་དབྱེ་བ་ལ། སྣང་ཡུལ། ཞེན་ཡུལ། གཟུང་ཡུལ། འཇུག་ཡུལ་དང་བཞིར་ཡོད། དང་པོ་གཉིས་ནི། བོད་ཀྱི་སློབ་དཔོན་རྣམས་ཀྱིས་རྟོག་པས་བཏགས་པ་ཡིན་ནོ། །གཞུང་ལས་བཤད་པ་ནི་ཕྱི་མ་གཉིས་ཡིན་ཞིང༌། དང་པོ་སྣང་ཡུལ་ལ། མཚན་ཉིད་དང༌། དབྱེ་བ་གཉིས། དང་པོ་ནི། སྣང་ནས་རིག་པར་བྱ་བ་དེའོ། །གཉིས་པ་ལ། རྟོག་པའི་སྣང་ཡུལ་དང༌། རྟོག་མེད་ཤེས་པའི་སྣང་ཡུལ་གཉིས་སུ་ཡོད། གཉིས་པ་ཞེན་ཡུལ་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཞེན་ནས་རིག་པར་བྱ་བ་དེའོ། །གཉིས་པ་ལ། རྗོད་བྱེད་ཀྱི་སྒྲའི་ཞེན་ཡུལ་དང༌། རྟོག་པའི་ཞེན་ཡུལ་གཉིས་སུ་ཡོད། གསུམ་པ་གཟུང་ཡུལ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་འཛིན་ཤེས་པ་མ་འཁྲུལ་བ་ལ་རང་འདྲའི་རྣམ་པ་གཏོད་པར་བྱེད་པ་དེ་དེའི་མཚན་ཉིད་ཡིན་ཏེ། ཤེས་པའི་རྣམ་པ་འཇོག་ནུས་པའི།། རྒྱུ་ཉིད་ལ་ནི་གཟུང་བ་ཤེས།། ཞེས་བཤད་པའི་ཕྱིར། གཉིས་པ་མཚན་གཞི་ནི། ཕྱི་དོན་རང་མཚན་རྣམས་སོ།། བཞི་པ་འཇུག་ཡུལ་ལ། མཚན་ཉིད་དང༌། མཚན་གཞི་གཉིས། དང་པོ་ནི། བླང་དོར་བྱ་བའི་ཕྱིར་ཞུགས་པ་ན་མི་བསླུ་བའི་དོན་བྱེད་ནུས་པ་དེའོ།

།གཉིས་པ་མཚན་གཞི་ལ། ཡུལ་གྱི་མི་བསླུ་བ་དང༌། ཡུལ་ཅན་གྱི་མི་བསླུ་བ་གཉིས་སུ་ཡོད། གཟུང་ཡུལ་དང་འཇུག་ཡུལ་གཉིས་ལ་རང་མཚན་གྱིས་ཁྱབ་སྟེ། གཟུང་ཡུལ་ཡིན་ན་ཕྱི་རོལ་དོན་དུ་གྱུར་པའི་རང་མཚན་ཡིན་པས་ཁྱབ་ཅིང༌། འཇུག་ཡུལ་ཡིན་ན་ཡང་རང་མཚན་ཡིན་དགོས་པའི་ཕྱིར་ཏེ། རང་གི་མཚན་ཉིད་གཅིག་གཞལ་བྱ།། ཡོད་མེད་ཉིད་དུ་དཔྱོད་རྣམས་ཀྱིས།། དོན་ཆ་དེ་ལས་གྲུབ་ཕྱིར་རོ། །ཞེས་དང༌། ཚད་མ་གཉིས་ཀ་དངོས་པོ་ཡི།། ཡུལ་ཅན། ཞེས་བཤད་པའི་ཕྱིར། བོད་ཕྱི་མ་ཕལ་ཆེར། སྣང་ཡུལ་ཤེས་པ་ཐམས་ཅད་ལ་ཡོད་པར་འཆད་ལ། རིགས་གཏེར་བ་ལྟར་ན། རང་རིག་མངོན་སུམ་ལ་སྣང་ཡུལ་མེད་ཅིང༌། སྤྱིར་ཡང་སྣང་ཡུལ་མཚན་ཉིད་པ་མེད་དེ། སྣང་བ་མཚན་ཉིད་པ་ཡིན་ན་ཡུལ་བཏགས་པ་བ་དང༌། ཡུལ་མཚན་ཉིད་པ་ཡིན་ན་སྣང་བ་བཏགས་པ་བ་ཡིན་དགོས་པའི་ཕྱིར། ཞེས་གསུངས་ལ། དེས་ན་དེ་གཉིས་ལ་མུ་བཞིར་ཡོད་དེ། སྣང་བ་མཚན་ཉིད་པ་ཡིན་ལ་ཡུལ་བཏགས་པ་བ་ཡིན་པ་ནི། བུམ་འཛིན་རྟོག་པ་ལ་བུམ་པར་སྣང་བ་དང༌། ཡུལ་མཚན་ཉིད་པ་ཡིན་ལ་སྣང་བ་བཏགས་པ་བ་ཡིན་པ་ནི། སྔོར་སྣང་དབང་ཤེས་ཀྱི་ལྟ་བུའོ། །གཉིས་ཀ་མ་ཡིན་པ་ནི། ཤེས་པ་དེ་ཉིད་ལྟ་བུའོ། །ཞེན་ཡུལ་ནི་རྟོག་མེད་ཀྱི་ཤེས་པ་ལ་མི་སྲིད་དེ། དེ་ཡིན་ན་སྤྱི་མཚན་ཡིན་དགོས་པའི་ཕྱིར། གཉིས་པ་ཤེས་བྱ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བློའི་ཡུལ་དུ་བྱར་རུང་དེའོ། །གཉིས་པ་ལ། ཀུན་བཏགས། གཞན་དབང༌། ཡོངས་གྲུབ་དང་གསུམ་དུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ངོ་བོ་མེད་བཞིན་དུ་གཟུང་འཛིན་གང་རུང་དུ་སྣང་བ་ལ་གཟུང་འཛིན་གང་རུང་དུ་སྒྲོ་བཏགས་པའི་ཆ་དེའོ། །གཉིས་པ་མཚན་གཞི་ནི། བདག་དང་ཕྱི་རོལ་གྱི་དོན་ལྟ་བུའོ།། གཉིས་པ་གཞན་དབང་ལ། མཚན་ཉིད་དང༌། མཚན་གཞི་གཉིས། དང་པོ་ནི། བག་ཆགས་ཀྱི་དབང་གིས་ཁམས་གསུམ་གང་རུང་གི་རྣམ་པ་ཅན་དུ་སྣང་བའི་ཤེས་པ་དེའོ། །གཉིས་པ་མཚན་གཞི་ནི། རྣམ་པར་ཤེས་པའི་ཚོགས་བདུན་འཁོར་དང་བཅས་པའོ།

།ཀུན་གཞི་ནི་གཞན་དབང་དུ་མི་བཞག་སྟེ། དེའི་མཚན་ཉིད་ལ་མ་ཚང་བའི་ཕྱིར་དང༌། ཤེས་བྱའི་གནས་དང་མཚན་ཉིད་དེར་འཇུག་དང༌། །ཞེས་གསུངས་པས་མཚན་ཉིད་གསུམ་ཀའི་གནས་སུ་བཤད་པའི་ཕྱིར་རོ། ། གསུམ་པ་ཡོངས་གྲུབ་ལ། མཚན་ཉིད་དང༌། དབྱེ་བ་གཉིས། དང་པོ་ནི། གཟུང་འཛིན་གཉིས་ཀྱིས་སྟོང་པའི་དེ་ཁོ་ན་ཉིད་དེའོ། །གཉིས་པ་དབྱེ་བ་ལ། འགྱུར་མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་གཉིས་སུ་ཡོད། དང་པོ་ནི། གཟུང་འཛིན་གཉིས་སྟོང་གི་སེམས་རང་བཞིན་གྱིས་འོད་གསལ་བ་ལྟ་བུའོ། །གཉིས་པ་ནི། བདག་མེད་མངོན་སུམ་དུ་རྟོགས་པའི་འཕགས་པའི་མཉམ་བཞག་ཡེ་ཤེས་ལྟ་བུའོ། །ཡང་ན། ཤེས་བྱ་ལ་དབྱེ་ན། ཕུང་ཁམས་སྐྱེ་མཆེད་གསུམ་དུ་ཡོད། གསུམ་པ་གཞལ་བྱ་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཚད་མས་རྟོགས་པར་བྱ་བ་དེའོ། །གཉིས་པ་དབྱེ་བ་ལ། འཇུག་ཚུལ་གྱི་སྒོ་ནས་ཕྱེ་ན། རང་སྤྱི་གཉིས། རྟོགས་དཀའ་སླའི་སྒོ་ནས་ཕྱེ་ན། མངོན་ལྐོག་གཉིས། ཡུལ་ཅན་གྱི་སྒོ་ནས་ཕྱེ་ན། བདེན་པ་གཉིས་སོ།། དང་པོ་རང་མཚན་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཡུལ་དུས་རང་བཞིན་མ་འདྲེས་པར་གནས་པའི་དངོས་པོ་དེའོ། །གཉིས་པ་ནི། སྐད་ཅིག་ཆ་མེད་ཀྱི་ཤེས་པ་དང༌། ཕྱོགས་ཀྱི་ཆ་མེད་ཀྱི་རྡུལ་ཕྲ་རབ་ལྟ་བུའོ།། གཉིས་པ་སྤྱི་མཚན་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཡུལ་དུས་ཐུན་མོང་དུ་རྗེས་འགྲོ་བྱེད་པའི་ཆོས་སོ། །གཉིས་པ་ནི། ལྡོག་པ་དང་གཞན་སེལ་རྣམས་སོ། །དེར་མ་ཟད་དཔྱད་པའི་ཚེ་རགས་རྒྱུན་གྱི་དངོས་པོ་རྣམས་ཀྱང་སྤྱི་མཚན་དུ་འཆད་དགོས་སོ། །དེའི་ཚེ་སྤྱི་ཡིན་ན་སྤྱི་མཚན་ཡིན་པས་ཁྱབ་ཀྱང༌། སྤྱི་མཚན་ཡིན་ན་སྤྱི་དང་གཞན་སེལ་ཡིན་པས་མ་ཁྱབ་སྟེ། རགས་རྒྱུན་གྱི་དངོས་པོ་རྣམས་སོ། །དེས་ན་སྤྱི་མཚན་ལ་རིགས་སྤྱི་དང༌། ཚོགས་སྤྱི་གཉིས་ལས། དང་པོ་ནི། ལྡོག་པ་གཞན་སེལ་དང༌། གཉིས་པ་ནི། རགས་པ་དང་རྒྱུན་གྱི་དངོས་པོ་རྣམས་ལ་བྱེད་དོ།།

དབྱེ་སྒོ་གཉིས་པའི་མངོན་གྱུར་ལ། མཚན་ཉིད་དང༌། དབྱེ་བ་གཉིས། དང་པོ་ནི། མངོན་སུམ་གྱི་ཚད་མས་རྟོགས་པར་བྱ་བ་དེ། མངོན་གྱུར་གྱི་མཚན་ཉིད། གཉིས་པ་དབྱེ་བ་ལ། མདོ་སྡེ་པ་དང་པོ་ལྟར་ན་དོན་མངོན་འགྱུར་དང༌། ཤེས་པ་མངོན་གྱུར་གཉིས་སུ་ཡོད། མདོ་སྡེ་པ་གཉིས་པ་དང་སེམས་ཙམ་པ་ལྟར་ན། མངོན་གྱུར་ཡིན་ན་ཤེས་པ་ཡིན་པས་ཁྱབ་པ་ཡིན་ནོ།། གཉིས་པ་ལྐོག་གྱུར་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྗེས་སུ་དཔག་པའི་ཚད་མས་རྟོགས་པར་བྱ་བ་དེ། གཞལ་བྱ་ལྐོག་གྱུར་གྱི་མཚན་ཉིད་ཡིན། གཉིས་པ་དབྱེ་བ་ལ། དོན་ལྐོག་གྱུར་དང༌། ཐ་སྙད་ལྐོག་གྱུར་གཉིས་སུ་ཡོད། དང་པོ་ལ་ཡང༌། ཅུང་ཟད་ལྐོག་གྱུར་དང༌། ཤིན་ཏུ་ལྐོག་གྱུར་གཉིས་སུ་ཡོད། གཉིས་པ་ཐ་སྙད་ལྐོག་གྱུར་ནི། མིང་ལྟ་བུའོ།། ཞར་ལ་འཇུག་ཡུལ་མངོན་ལྐོག་གི་མཚན་ཉིད་ནི། རང་འཇུག་ཡུལ་དུ་བྱེད་པའི་ཚད་མ་དེ་ཁྱོད་ལ་མངོན་སུམ་གྱི་ཚད་མར་སོང་བ་དེ། ཁྱོད་འཇུག་ཡུལ་མངོན་གྱུར་ཡིན་པའི་མཚན་ཉིད་ཡིན། དབྱེ་ན། དོན་རང་མཚན་དང༌། ཤེས་པ་རང་མཚན་གཉིས་སུ་ཡོད། རང་འཇུག་ཡུལ་དུ་བྱེད་པའི་ཚད་མ་དེ་ཁྱོད་ལ་རྗེས་སུ་དཔག་པའི་ཚད་མར་སོང་བ་དེ། ཁྱོད་འཇུག་ཡུལ་ལྐོག་གྱུར་ཡིན་པའི་མཚན་ཉིད་ཡིན། མཚན་གཞི་ནི། སྒྲ་མི་རྟག་པ་རང་མཚན་དང༌། ལ་དང་མེའི་ཚོགས་དོན་རང་མཚན་ལྟ་བུའོ།། དབྱེ་སྒོ་གསུམ་པའི་དོན་དམ་བདེན་པ་ལ། མཚན་ཉིད་དང༌། མཚན་གཞི་གཉིས། དང་པོ་ནི། དོན་དམ་པར་དོན་བྱེད་ནུས་པ་དེའོ། །གཉིས་པ་ནི། རང་མཚན་རྣམས་སོ། །གཉིས་པ་ཀུན་རྫོབ་བདེན་པ་ལ། མཚན་ཉིད་དང༌། མཚན་གཞི་གཉིས། དང་པོ་ནི། དོན་དམ་པར་དོན་བྱེད་མི་ནུས་པའི་ཆོས་སོ། གཉིས་པ་ནི། སྤྱི་མཚན་རྣམས་སོ།། གཉིས་པ་ཤེས་བྱེད་ཀྱི་བློ་ལ། མཚན་ཉིད་དང༌། དབྱེ་བ་གཉིས། དང་པོ་ལ། བོད་ཕྱི་མ་རྣམས། ཡུལ་རིག་པ་བློའི་མཚན་ཉིད་ཡིན། ཞེས་ཟེར་བ་མི་འཐད་དེ། ཡུལ་དང་བློ་གཉིས་རྟོགས་པ་ཕན་ཚུན་བརྟེན་པར་ཐལ་བ་དང༌། རང་རིག་མངོན་སུམ་དང་འཕགས་པའི་མཉམ་བཞག་ཡེ་ཤེས་རྣམས་ལ་རང་ལས་གཞན་པའི་ཡུལ་རིག་རྒྱུ་མེད་པའི་ཕྱིར།

རང་གི་ལུགས་ནི། ཡུལ་འཛིན་ནུས་ཀྱི་རིག་པ་དེའོ།། གཉིས་པ་དབྱེ་བ་ལ། ཚད་མིན་གྱི་བློ་དང༌། ཚད་མའི་བློ་གཉིས་སུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཚད་མ་མ་ཡིན་པའི་རིག་པ་དེའོ། །གཉིས་པ་དབྱེ་བ་ལ། སློབ་དཔོན་ཕྱ་པ་ལྟར་ན། ཡིད་དཔྱོད་དང༌། སྣང་ལ་མ་ངེས་པ་དང༌། བཅད་ཤེས་དང༌། ལོག་ཤེས་དང༌། ཐེ་ཚོམ་དང་ལྔར་ཡོད་དེ། རིགས་གཏེར་ལས། ཡིད་དཔྱོད་སྣང་ལ་མ་ངེས་པ།། བཅད་ཤེས་ལོག་ཤེས་ཐེ་ཚོམ་ལྔ།། ཞེས་བཤད་པའི་ཕྱིར། རིགས་གཏེར་བ་ལྟར་ན། མ་རྟོགས་ལོག་རྟོག་ཐེ་ཚོམ་གསུམ་དུ་ཡོད་དེ། མ་རྟོགས་ལོག་རྟོག་ཐེ་ཚོམ་གསུམ།། ཚད་མའི་འགལ་ཟླ་རྣམ་པ་གསུམ། །ཞེས་བཤད་པའི་ཕྱིར། གཉིས་པ་ཚད་མ་བཤད་ཟིན་ཏོ། །ཞར་ལ་ཤེས་པ་ལ། མཚན་ཉིད་དང༌། དབྱེ་བ་གཉིས། དང་པོ་ནི། གསལ་ཞིང་རིག་པ་དེའོ། །གཉིས་པ་དབྱེ་བ་ལ། རྣམ་ཤེས་དང༌། ཡེ་ཤེས་གཉིས་སུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་རིག་པའམ་རིག་པ་དེའི་རྟེན་དུ་གྱུར་པ་གང་རུང་གི་རིག་པ་དེའོ། །གཉིས་པ་ལ། གཟུང་འཛིན་གཉིས་སྣང་གི་རིག་པ་དངོས་དང༌། དེའི་གནས་སུ་གྱུར་པ་གཉིས་སུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཀུན་གཞིའི་སྟེང་གི་བག་ཆགས་ཡོངས་སུ་སྨིན་པ་ལས་བྱུང་བའི་གཟུང་འཛིན་གཉིས་སྣང་ཅན་གྱི་རིག་པའོ།། གཉིས་པ་དབྱེ་བ་ལ། གཙོ་བོ་སེམས་དང༌། འཁོར་སེམས་བྱུང་གཉིས་སུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བག་ཆགས་ཀྱི་དབང་གིས་དོན་གྱི་ངོ་བོ་ཙམ་མཐོང་བའི་རྣམ་པར་རིག་པ་དེའོ། །གཉིས་པ་དབྱེ་བ་ལ། ཡིད་དང༌། འཛིན་པ་དང༌། རྣམ་པར་རྟོག་པ་དང་གསུམ་དུ་ཡོད། དང་པོ་ནི། གཉིད་དང༌། གཉིས་པ་འཛིན་པ་ནི། སྒོ་ལྔའི་ཤེས་པ་དང༌། གསུམ་པ་རྣམ་པར་རྟོག་པ་ནི། ཡིད་ཀྱི་རྣམ་པར་ཤེས་པའོ།། གཉིས་པ་སེམས་བྱུང་ལ། མཚན་ཉིད་དང༌། དབྱེ་བ་གཉིས། དང་པོ་ནི། བག་ཆགས་ཀྱི་དབང་གིས་དོན་གྱི་ངོ་བོ་ལ་དམིགས་ནས་ཁྱད་པར་འཛིན་སྟངས་ཀྱི་ཡུལ་དུ་བྱེད་པའི་རིག་པ་དེའོ།

།གཉིས་པ་དབྱེ་བ་ལ། ལྔ་བཅུ་རྩ་གཅིག་ཏུ་ཡོད་དོ།། གཉིས་པ་དེའི་གནས་སུ་འགྱུར་བའི་རིག་པ་ནི། ཀུན་གཞིའི་རྣམ་པར་ཤེས་པ་ལ་བྱེད། ཀུན་གཞི་དང་ཉོན་ཡིད་གཉིས་ནི། གཙོ་བོའི་སེམས་མཚན་ཉིད་པ་མ་ཡིན་ཏེ། དོན་གྱི་ངོ་བོ་ཙམ་མཐོང་བ་མ་ཡིན་པའི་ཕྱིར། དེ་གཉིས་ཀྱི་འཁོར་གྱི་སེམས་བྱུང་རྣམས་ཀྱང་སེམས་བྱུང་མཚན་ཉིད་པ་མ་ཡིན་ནོ། །ཀུན་གཞིའི་སྟེང་གི་ཟག་མེད་ཀྱི་ས་བོན་ནི། ཀུན་གཞིའི་རྣམ་ཤེས་དངོས་མ་ཡིན་ཏེ། དེའི་གཉེན་པོ་ཡིན་པའི་ཕྱིར། གཉིས་པ་ཡེ་ཤེས་ལ། མཚན་ཉིད་དང༌། དབྱེ་བ་གཉིས། དང་པོ་ནི། མ་རིག་པའི་བསླད་པ་དང་བྲལ་བའི་ཟག་པ་མེད་པའི་ཤེས་པ་དེའོ། །གཉིས་པ་དབྱེ་བ་ལ། རྒྱུ། ལམ། འབྲས་བུའི་ཡེ་ཤེས་དང་གསུམ་ཡོད། གསུམ་པ་བློ་དེས་ཡུལ་ཇི་ལྟར་རྟོགས་པའི་ཚུལ་ལ། སྤྱི་དང་བྱེ་བྲག་གི་རྟོགས་ཚུལ། སྣང་བ་དང་སེལ་བའི་རྟོགས་ཚུལ། དགག་པ་དང་སྒྲུབ་པའི་རྟོགས་ཚུལ། བརྗོད་བྱ་དང་རྗོད་བྱེད་ཀྱི་རྟོགས་ཚུལ། འགལ་བ་དང་འབྲེལ་བའི་རྟོགས་ཚུལ། མཚན་ཉིད་དང་མཚོན་བྱའི་རྟོགས་ཚུལ་དང་དྲུག་ཏུ་ཡོད། དང་པོ་ལ། གཞན་ལུགས་མི་འཐད་པ་དང༌། རང་ལུགས་བཞག་པ་གཉིས། དང་པོ་ནི། བྱེ་བྲག་པས། སྤྱི་བྱེ་བྲག་རྫས་ཐ་དད་དང༌། སྤྱི་ལ་ཡང་ཡོད་པ་ཉིད་ཅེས་པའི་སྤྱི་ཆེན་པོ་དང༌། བ་ལང་ཉིད་ཅེས་བྱ་བའི་ཉི་ཚེ་བའི་སྤྱི་གཉིས་སུ་འདོད་ཅིང༌། སྤྱི་བསལ་གཉིས་ལ་འཕྲོད་འདུའི་འབྲེལ་བ་གྲུབ་པར་འདོད། གྲངས་ཅན་པ་ནི། སྤྱི་བྱེ་བྲག་རྫས་གཅིག་ཏུ་འདོད་ཅིང༌། བོད་ཕྱི་མ་ཕལ་ཆེ་བ་ཡང༌། དངོས་པོ་གཞིར་བྱས་ཀྱི་སྤྱི་དང་བྱེ་བྲག་རྫས་གཅིག་པ་ཡིན་ནོ་ཞེས་ཟེར། དེ་དག་མི་འཐད་པར་འགོད་ པ་ནི། རིགས་གཏེར་ལས། ཐ་དད་སྤྱིར་འདོད་འུག་ཕྲུག་པ།། རྫས་གཅིག་ཡིན་ཞེས་གྲངས་ཅན་པ།། གངས་ཅན་པ་རྣམས་དེར་རྗེས་འབྲང༌།། སེལ་བར་འདོད་པ་མཁས་པའི་ལུགས།། ཞེས་གསུངས་སོ། །གཉིས་པ་རང་ལུགས་ལ། སྤྱི་དང་བྱེ་བྲག་གཉིས་ལས། དང་པོ་ལ། སྤྱི་བྱེ་བྲག་གིས་ཟླས་ཕྱེ་བའི་སྤྱི་དང༌།

སྤྱི་བསལ་གཉིས་ཀྱིས་ཟླས་ཕྱེ་བའི་སྤྱི་གཉིས་སུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། སེལ་ངོར་རིགས་མི་མཐུན་ལས་ལོག་པའི་ལྡོག་པ་ཆིག་རྐྱང་དེའོ། །གཉིས་པ་མཚན་གཞི་ནི། སེལ་ངོར་བུམ་པ་མ་ཡིན་པ་རྣམ་པར་བསལ་ཙམ་དེའོ། །ཡང༌། ཁོ་བུམ་པའི་སྤྱི་ཡིན་ན་བུམ་པ་ཁོའི་བྱེ་བྲག་ཡིན་པས་མ་ཁྱབ་སྟེ། སེལ་ངོར་བུམ་པ་མ་ཡིན་པ་རྣམ་པར་བསལ་ཙམ་དེ་བུམ་པའི་སྤྱི་ཡིན་ཀྱང༌། བུམ་པ་དེའི་བྱེ་བྲག་མ་ཡིན་པའི་ཕྱིར། ཡང༌། ཁོ་དེའི་བྱེ་བྲག་ཡིན་ན་དེ་ཁོའི་སྤྱི་ཡིན་པས་ཁྱབ་པ་ཡིན་ནོ།། གཉིས་པ་སྤྱི་བསལ་གཉིས་ཀྱིས་ཟླས་ཕྱེ་བའི་སྤྱི་ནི། སྤྱི་བསལ་གཉིས་ཀྱིས་ཟླས་ཕྱེ་བའི་སྤྱི་དང༌། ལྡོག་པ། གཞན་སེལ་རྣམས་དོན་གཅིག་ཅིང༌། དེ་གཉིས་ཀྱིས་ཟླས་ཕྱེ་བའི་བསལ་བ་དང༌། ལོག་པ། རང་མཚན་རྣམས་དོན་གཅིག་པ་ཡིན་ནོ།། གཉིས་པ་བྱེ་བྲག་ལ། མཚན་ཉིད། མཚན་གཞི་གཉིས། དང་པོ་ནི། སེལ་ངོར་རིགས་མི་མཐུན་ལས་ཀྱང་ལོག་རིགས་མཐུན་ནང་ལས་ཀྱང་ལོག་པའི་ལྡོག་པ་གཉིས་ཚོགས་དེ། སྤྱི་བྱེ་བྲག་གཉིས་ཀྱིས་ཟླས་ཕྱེ་བའི་བྱེ་བྲག་དང༌། གཞི་མཐུན་གཉིས་ཀའི་མཚན་ཉིད་ཡིན་ཏེ། 

མཐུན་དངོས་གཞན་གྱི་དངོས་དག་ལས།། ལྡོག་པ་ལ་ནི་བརྟེན་པ་ཅན།། ཞེས་བཤད་པའི་ཕྱིར། གཉིས་པ་མཚན་གཞི་ནི། སེལ་ངོར་བུམ་པ་མ་ཡིན་པ་རྣམ་པར་བསལ་ཙམ་ལྟ་བུ་ལ་བྱེད། དབྱེ་སྒོ་གཉིས་པ་སྣང་བ་དང་སེལ་བའི་རྟོགས་ཚུལ་ལ། ཡུལ་སྣང་བ་དང་སེལ་བ་བཤད་པ་དང༌། ཡུལ་ཅན་སྣང་འཇུག་དང་སེལ་འཇུག་བཤད་པ་གཉིས། དང་པོ་ལ། སྣང་བ་དང༌། སེལ་བ་གཉིས། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་འཛིན་རྟོག་མེད་ཀྱི་ཤེས་པས་སྣང་བའི་སྒོ་ནས་རྟོགས་པར་བྱ་བའི་ཆོས་སོ། །གཉིས་པ་མཚན་གཞི་ནི། དོན་རང་མཚན་དང་ཤེས་པ་རང་མཚན་རྣམས་ལ་བྱེད། གཉིས་པ་སེལ་བ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རང་གི་ཡུལ་ཅན་གྱི་སྒྲ་དང་རྟོག་པ་དོན་མཐུན་གྱིས་ལོག་ཕྱོགས་རྣམས་བསལ་བའི་ཚུལ་གྱིས་ཡུལ་དུ་བྱེད་པའི་བློ་ཆོས་སོ། །གཉིས་པ་དབྱེ་བ་ལ། རང་གི་མཚན་ཉིད་ཀྱི་སྒོ་ནས་དབྱེ་བ། རྟེན་གྱི་སྒོ་ནས་དབྱེ་བ། ཡུལ་ཅན་གྱི་སྒོ་ནས་དབྱེ་བ་དང་གསུམ་དུ་ཡོད། དང་པོ་ལ། ཡོད་པ་གཞན་སེལ་དང༌། མེད་པ་གཞན་སེལ་གཉིས་སུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ཡུལ་ཅན་གྱི་སྒྲ་དང་རྟོག་པས་དོན་བྱེད་མི་ནུས་པ་རྣམ་པར་བསལ་ཙམ་གྱིས་ཡུལ་དུ་བྱེད་པའི་བློ་ཆོས་སོ། །གཉིས་པ་མཚན་གཞི་ནི། སེལ་ངོར་བུམ་པ་མ་ཡིན་པ་རྣམ་པར་བསལ་ཙམ་དེ། བུམ་པའི་གཞན་སེལ་ཡིན་པ་ལྟ་བུའོ།། གཉིས་པ་མེད་པ་གཞན་སེལ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ཡུལ་ཅན་གྱི་སྒྲ་དང་རྟོག་པས་དོན་བྱེད་ནུས་པ་རྣམ་པར་བསལ་བའི་ཚུལ་གྱིས་ཡུལ་དུ་བྱེད་པའི་བློ་ཆོས་སོ། །གཉིས་པ་མཚན་གཞི་ནི། ཤེས་བྱའི་གཞན་སེལ་ལྟ་བུ་ལ་བྱེད་དོ། །ཡང་ན། དགག་བྱ་ཤེས་བྱ་ལ་སྲིད་པའི་གཞན་སེལ་དང༌། དེ་མི་སྲིད་པའི་གཞན་སེལ་གཉིས་སུ་ཡོད། དང་པོ་ནི། བུམ་པའི་གཞན་སེལ་ལྟ་བུའོ། །གཉིས་པ་ནི། བདག་གཉིས་ཀྱི་གཞན་སེལ་ལྟ་བུའོ།། གཉིས་པ་རྟེན་གྱི་སྒོ་ནས་དབྱེ་བ་ལ། དངོས་པོ་ལ་བརྟེན་པའི་གཞན་སེལ།

དངོས་མེད་ལ་བརྟེན་པའི་གཞན་སེལ། གཉིས་ཀ་ལ་བརྟེན་པའི་གཞན་སེལ་གསུམ་དུ་ཡོད། དང་པོ་ནི། བུམ་པའི་ལྡོག་པ་དང༌། གཉིས་པ་དངོས་མེད་ལ་བརྟེན་པའི་གཞན་སེལ་ནི། ནམ་མཁའི་ལྡོག་པ་དང༌། གསུམ་པ་གཉིས་ཀ་ལ་བརྟེན་པའི་གཞན་སེལ་ནི། ཤེས་བྱ་དང་གཞལ་བྱའི་ལྡོག་པ་ལྟ་བུའོ།། དབྱེ་སྒོ་གསུམ་པ་ཡུལ་ཅན་གྱི་སྒོ་ནས་དབྱེ་བ་ལ། སྒྲའི་གཞན་སེལ་དང༌། བློའི་གཞན་སེལ་གཉིས་སུ་ཡོད། དང་པོ་ནི། བུམ་པ་ཞེས་བརྗོད་པའི་སྒྲས་བུམ་པ་མ་ཡིན་པ་རྣམ་པར་བསལ་ཙམ་ལྟ་བུའོ། །གཉིས་པ་བློའི་གཞན་སེལ་ནི། བུམ་འཛིན་རྟོག་པ་ལ་བུམ་པར་སྣང་བ་ལ་བུམ་པར་སྒྲོ་བཏགས་པའི་ཆ་ལྟ་བུའོ། །གཞན་སེལ་གྱི་མིང་གི་རྣམ་གྲངས་ལ། ལྡོག་པ་ཞེས་བྱ་ཞིང༌། དེ་ལ་རང་ལྡོག གཞན་ལྡོག དོན་ལྡོག་གསུམ་དུ་ཡོད། གཉིས་པ་ཡུལ་ཅན་སྣང་འཇུག་དང་སེལ་འཇུག་བཤད་པ་ལ། བོད་ཕྱི་མ་དག རང་ཡུལ་ལ་ཆ་ཤས་སུ་མ་ཕྱེ་བར་འཇུག་པ་སྣང་འཇུག་དང༌། དེ་ཕྱེ་ནས་འཇུག་པ་སེལ་འཇུག་ཏུ་བཤད། རང་ལུགས་ནི། རང་གི་ཤེས་བྱ་གསལ་བར་སྣང་བའི་རྟོག་མེད་ཀྱི་ཤེས་པ་དེ། སྣང་འཇུག་གི་མཚན་ཉིད་ཡིན། དེ་ལ་དབྱེ་ན། སྣང་འཇུག་འཁྲུལ་པ་དང༌། མ་འཁྲུལ་བ་གཉིས། དང་པོ་ནི། ཟླ་བ་གཉིས་སྣང་གི་དབང་ཤེས་ལྟ་བུ་དང༌། གཉིས་པ་སྣང་འཇུག་མ་འཁྲུལ་བ་ནི། མངོན་སུམ་རྣམས་ལ་བྱེད། རང་ཡུལ་གྱི་ལོག་ཕྱོགས་རྣམ་པར་བསལ་བའི་ཚུལ་གྱིས་འཇུག་པའི་ཡུལ་ཅན་དེ། སེལ་འཇུག་གི་མཚན་ཉིད་ཡིན། དེ་ལ་དབྱེ་ན། རྗོད་བྱེད་ཀྱི་སྒྲ་དང༌། རྟོག་པ་གཉིས་སུ་ཡོད། དེ་རེ་རེ་ལ་ཡང་ཕྱིན་ཅི་ལོག་མ་ལོག་གཉིས་གཉིས་སུ་ཡོད། དང་པོ་ནི། སྒྲ་རྟག་ཅེས་བརྗོད་པའི་སྒྲ་དང༌། སྒྲ་རྟག་འཛིན་གྱི་རྟོག་པ་ལྟ་བུ་ལ་བྱེད། གཉིས་པ་ནི། སྒྲ་མི་རྟག་ཅེས་བརྗོད་པའི་སྒྲ་དང༌། སྒྲ་མི་རྟག་པར་འཛིན་པའི་རྟོག་པ་ལྟ་བུ་ལ་བྱེད། གསུམ་པ་དགག་པ་དང་སྒྲུབ་པའི་རྟོགས་ཚུལ་ལ། དགག་པ་དང༌། སྒྲུབ་པ་གཉིས་ལས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི།

རང་དངོས་ཡུལ་དུ་བྱེད་པའི་སྒྲ་དང་རྟོག་པས་རྣམ་བཅད་དུ་རྟོགས་པར་བྱ་བའོ། །གཉིས་པ་དབྱེ་བ་ལ། དགག་པ་རྐྱང་པ་དང༌། དགག་སྒྲུབ་གཉིས་ཚོགས་པའོ། །ཡང་ན། དགག་པ་དེ་ལ། མ་ཡིན་དགག་དང༌། མེད་དགག་གཉིས་སུ་ཡོད། དང་པོ་ལ། མཚན་ཉིད། མཚན་གཞི་གཉིས། དང་པོ་ནི། དགག་པ་གང་ཞིག །རང་མིང་གིས་དགག་བྱ་བཀག་ཤུལ་དུ་ཆོས་གཞན་འཕེན་པའོ། །གཉིས་པ་མཚན་གཞི་ནི། ལྷས་སྦྱིན་ཚོན་པོ་ཉིན་པར་ཟན་མི་ཟ་བ་རིད་པ་མ་ཡིན་པ་ཡོད་པ་ལྟ་བུའོ། །གཉིས་པ་མེད་དགག་ལ། མཚན་ཉིད་དང༌། མཚན་གཞི་གཉིས། དང་པོ་ནི། དགག་པ་གང་ཞིག །རང་ཚིག་ཟིན་ལ་བརྗོད་པའི་སྒྲས་རང་གི་དགག་བྱ་བཀག་ཤུལ་དུ་ཆོས་གཞན་མི་འཕེན་པ་དེའོ། །གཉིས་པ་མཚན་གཞི་ནི། བདག་མེད་དང་དངོས་མེད་ལྟ་བུའོ།། གཉིས་པ་སྒྲུབ་པ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རང་གི་ཡུལ་ཅན་གྱི་བློས་ཡོངས་གཅོད་དུ་རྟོགས་པར་བྱ་བའོ། །གཉིས་པ་དབྱེ་བ་ལ། སྣང་བའི་སྒྲུབ་པ་དང༌། སེལ་བའི་སྒྲུབ་པ་གཉིས་སུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་ཡུལ་ཅན་གྱི་རྟོག་མེད་ཀྱི་ཤེས་པས་ཡོངས་གཅོད་དུ་རྟོགས་པར་བྱ་བ་དེའོ། །གཉིས་པ་མཚན་གཞི་ནི། དོན་རང་མཚན་རྣམས་ལ་བྱེད། འདིས་སེལ་འཇུག་དང་སྒྲུབ་འཇུག་གཉིས་ཀྱིས་ཟླས་ཕྱེ་བའི་སྒྲུབ་པའི་གོ་ཆོད་ཀྱང་དགག་སྒྲུབ་གཉིས་ཀྱིས་ཟླས་ཕྱེ་བའི་སྒྲུབ་པའི་གོ་མི་ཆོད་དེ། ཆོད་ན་རང་མཚན་དགག་སྒྲུབ་ཀྱི་དངོས་རྟེན་དུ་རུང་བར་ཐལ་བའི་ཕྱིར། གཉིས་པ་སེལ་བའི་སྒྲུབ་པ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་དངོས་ཡུལ་དུ་བྱེད་པའི་རྟོག་པས་ཡོངས་གཅོད་དུ་རྟོགས་པར་བྱ་བ་དེའོ། །གཉིས་པ་མཚན་གཞི་ནི། མ་ཡིན་དགག་རྣམས་སོ། །འདིས་སྒྲུབ་འཇུག་དང་སེལ་འཇུག་གི་རྣམ་བཞག་བྱེད་པའི་སྒྲུབ་པའི་གོ་མི་ཆོད་ཀྱང༌། དགག་སྒྲུབ་གཉིས་ཀྱིས་ཟླས་ཕྱེ་བའི་སྒྲུབ་པའི་གོ་ཆོད་པ་ཡིན་ནོ།། བཞི་པ་བརྗོད་བྱ་དང་རྗོད་བྱེད་ཀྱི་རྟོགས་ཚུལ་ལ་གཉིས་ལས།

དང་པོ་བརྗོད་བྱ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བརྡ་ལས་གོ་བར་བྱ་བ་དེའོ། །གཉིས་པ་དབྱེ་བ་ལ། འཆད་ཚེ་རྣམ་པར་ཕྱེ་བའི་དབང་དུ་བྱས་པ་དང༌། འཇུག་ཚེ་གཅིག་ཏུ་འཁྲུལ་བའི་དབང་དུ་བྱས་པའི་བརྗོད་བྱ་གཉིས་སུ་ཡོད། དང་པོ་ལྟར་ན། བརྗོད་བྱ་དེ་ལ་སྒྲའི་ཞེན་པའི་བརྗོད་བྱ། སྒྲའི་དངོས་ཀྱི་བརྗོད་བྱ་གཉིས་སུ་ཡོད་ཅིང༌། དང་པོ་ལ་རང་མཚན་གྱིས་ཁྱབ་པ་དང༌། གཉིས་པ་ལ་སྤྱི་མཚན་གྱིས་ཁྱབ་པ་ཡིན་ཏེ། བརྗོད་བྱ་ཉིད་ཕྱིར་དེ་དངོས་མིན། །ཞེས་དང༌། དེ་ཚེ་རང་གི་མཚན་ཉིད་མེད། །དེས་ན་དེ་ལ་བརྡར་མ་ཡིན། །ཞེས་བཤད་པའི་ཕྱིར། གཉིས་པ་འཇུག་ཚེ་གཅིག་ཏུ་འཁྲུལ་བའི་དབང་དུ་བྱས་པའི་བརྗོད་བྱ་ལྟར་ན། རློམ་སོང་སོ་སོར་མ་ཕྱེ་བའི་ཚོགས་དོན་ལ་བརྡ་སྦྱོར་བ་ཡིན་ཏེ། དཔེར་ན་ཆུ་ལེན་པའི་བྱ་བ་ལ་འཇུག་པ་ན་བུམ་པ་འོན་ཅིག་ཅེས་བརྗོད་པ་ཡིན་གྱི། རང་མཚན་གྱི་བུམ་པའམ་གཞན་སེལ་གྱི་བུམ་པ་འོན་ཅིག་ཅེས་མི་བརྗོད་པ་བཞིན་ནོ།། གཉིས་པ་རྗོད་བྱེད་ལ། མཚན་ཉིད་དང༌། དབྱེ་བ་གཉིས། དང་པོ་ནི། དོན་གོ་བར་བྱེད་པའི་བརྡ་དེའོ། །གཉིས་པ་དབྱེ་བ་ལ། ངོ་བོའི་སྒོ་ནས་དབྱེ་ན། སོང་ཚོད་ཀྱི་རྗོད་བྱེད་དང༌། རློམས་ཚོད་ཀྱི་རྗོད་བྱེད་གཉིས། བརྗོད་ཚུལ་གྱི་སྒོ་ནས་དབྱེ་ན། ཆོས་བརྗོད་པའི་སྒྲ་དང༌། ཆོས་ཅན་བརྗོད་པའི་སྒྲ་གཉིས། དོན་སྟོན་ཚུལ་གྱི་སྒོ་ནས་དབྱེ་ན། མིང༌། ཚིག ཡི་གེ་གསུམ་དུ་ཡོད། དང་པོ་ངོ་བོའི་སྒོ་ནས་དབྱེ་བ་ལ་གཉིས་ཀྱི། དང་པོ་སོང་ཚོད་ཀྱི་རྗོད་བྱེད་ལ་མཚན་ཉིད་དང༌། མཚན་གཞི་གཉིས། དང་པོ་ནི། རང་གི་གདགས་གཞི་ཡི་གེ་དུ་མ་འདུས་པ་ལ་བཏགས་པའི་སྒྲ་སྤྱི་བསལ་བའོ། །གཉིས་པ་མཚན་གཞི་ནི། བུམ་པ་ཞེས་བརྗོད་པའི་ཚེ་རྟོག་པ་ལ་མིང་དུ་སྣང་བའི་ལྡན་པ་མ་ཡིན་པའི་འདུ་བྱེད་དོ། །གཉིས་པ་རློམས་ཚོད་ཀྱི་རྗོད་བྱེད་ལ། མཚན་ཉིད་དང༌། མཚན་གཞི་གཉིས། དང་པོ་ནི། རང་གི་གདགས་གཞི་ཡི་གེ་དུ་མ་འདུས་པ་ལ་བཏགས་པའི་སྒྲ་རང་མཚན་དུ་རློམ་པའི་ཆ་དེའོ།

།གཉིས་པ་མཚན་གཞི་ནི། བུམ་པ་ཞེས་བརྗོད་པའི་སྒྲ་ཉན་ཤེས་ལ་སྣང་བ་དེ་ཉིད་དོ།། གཉིས་པ་བརྗོད་ཚུལ་གྱི་སྒོ་ནས་དབྱེ་བ་ལ། ཆོས་བརྗོད་པའི་སྒྲ་དང༌། ཆོས་ཅན་བརྗོད་པའི་སྒྲ་གཉིས་ཀྱི། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། ལྡོག་པ་བརྗོད་པའི་སྒྲ་གང་ཞིག །རང་གི་ཆོས་ཅན་བརྗོད་བྱར་མི་སྤོང་ཞིང་ཆོས་ཅན་དེའི་ལྡོག་པའི་ཁྱད་པར་གཞན་ཐམས་ཅད་སྤོང་བའི་སྒྲ་དེའོ། །གཉིས་པ་མཚན་གཞི་ནི། སྒྲའི་མི་རྟག་ཅེས་བརྗོད་པའམ་མི་རྟག་པ་ཉིད་ཅེས་བརྗོད་པའི་སྒྲ་ལྟ་བུའོ།། གཉིས་པ་ཆོས་ཅན་བརྗོད་པའི་སྒྲ་ལ། མཚན་ཉིད་དང༌། མཚན་གཞི་གཉིས། དང་པོ་ནི། ལོག་པ་བརྗོད་པའི་སྒྲ་གང་ཞིག །རང་གི་ཆོས་ཅན་བརྗོད་བྱར་མི་སྤོང་ཞིང་ཆོས་ཅན་དེའི་ལྡོག་པའི་ཁྱད་པར་གཞན་མི་སྤོང་བའི་སྒྲ་དེའོ། །གཉིས་པ་མཚན་གཞི་ནི། སྒྲ་མི་རྟག་པ་ཞེས་བརྗོད་པའམ་མི་རྟག་པ་ཞེས་བརྗོད་པའི་སྒྲ་ལྟ་བུའོ།། ཡང་ན། ཆོས་ཅན་བརྗོད་པའི་སྒྲ་དེ་ལ་བུམ་པ་ཞེས་བརྗོད་པའི་སྒྲ་ལྟ་བུ་ལོག་པ་བརྗོད་པའི་སྒྲ་དང༌། ནམ་མཁའ་ཞེས་པ་ལྟ་བུ་བསྒྲུབ་བྱའི་ཆོས་ཅན་བརྗོད་པའི་སྒྲ་གཉིས་སུ་ཡོད། ལྡོག་པའི་ཁྱད་པར་སྣ་ཚོགས་པ་དེ། ཆོས་ཆོས་ཅན་གཉིས་ཀྱི་ཟླས་ཕྱེ་བའི་ཆོས་ཀྱི་མཚན་ཉིད། དེ་ལ་ལྡོག་པ་དང༌། སྤྱི་མཚན་དང༌། གཞན་སེལ་གྱིས་ཁྱབ་པ་ཡིན་ནོ། །ལྡོག་པ་དུ་མའི་རྟེན་གཞིར་གྱུར་པ་དེ། དེ་གཉིས་ཀྱི་ཟླས་ཕྱེ་བའི་ཆོས་ཅན་གྱི་མཚན་ཉིད་ཡིན། དེ་ལ་ནི་བསལ་བ་དང༌། ལོག་པ་དང༌། རང་མཚན་གྱིས་ཁྱབ་པ་ཡིན་ནོ།། གསུམ་པ་དོན་སྟོན་ཚུལ་གྱི་སྒོ་ནས་དབྱེ་བ་ལ། མིང་ཚིག་ཡི་གེ་གསུམ་གྱི་དང་པོ་ལ། མཚན་ཉིད། དབྱེ་བ་གཉིས། དང་པོ་ནི། རང་གི་གདགས་གཞི་ཡི་གེ་དུ་མ་འདུས་ནས་དོན་གྱི་ངོ་བོ་ཙམ་སྟོན་པའི་རྗོད་བྱེད་དེའོ། །གཉིས་པ་དབྱེ་བ་ལ། ཐོག་མ་ཉིད་དུ་སྒྲུབ་པའི་མིང་དང༌། རྗེས་སུ་གྲུབ་པའི་མིང་གཉིས་སུ་ཡོད་དེ། སྨྲ་སྒོ་ལས། དེ་ཡང་མིང་གི་ཐོག་མ་དང༌།། རྗེས་སུ་གྲུབ་པ་རྣམ་པ་གཉིས།།

ཞེས་བཤད་པའི་ཕྱིར། དང་པོ་ཐོག་མ་ཉིད་དུ་སྒྲུབ་པའི་མིང་ལ། མཚན་ཉིད་དང༌། མཚན་གཞི་གཉིས། དང་པོ་ནི། རྒྱུ་མཚན་དང་དགོས་པ་ལ་མ་ལྟོས་པར་འདོད་རྒྱལ་ཐོག་མར་བརྡ་སྦྱར་བའི་མིང་ དེའོ། །གཉིས་པ་མཚན་གཞི་ནི། བྲམ་ཟེའི་ཁྱེའུ་ལ་སེང་གེ་ཞེས་བརྗོད་པ་ལྟ་བུའོ། །འདོད་རྒྱལ་ཐོག་མའི་མིང་ཡིན་ན་སྒྲ་བཤད་མེད་པས་ཁྱབ་སྟེ། འདོད་རྒྱལ་ཐོག་མའི་མིང་གང་ཡིན།། ངེས་ཚིག་གཞི་མེད་ཆོས་ཉིད་བཞིན།། ཞེས་བཤད་པའི་ཕྱིར། གཉིས་པ་རྗེས་སུ་གྲུབ་པའི་མིང་ལ། མཚན་ཉིད་དང༌། དབྱེ་བ་གཉིས། དང་པོ་ནི། སྔར་ཐ་སྙད་གྲུབ་ཟིན་པའི་མིང་གང་ཞིག །དོན་གཞན་གྱི་མིང་དུ་བཏགས་པ་དེའོ། །གཉིས་པ་དབྱེ་བ་ལ། རྗེས་གྲུབ་འདོད་རྒྱལ་དང༌། དོན་ལྡན་གྱི་མིང་གཉིས་སུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། རྗེས་གྲུབ་ཀྱི་མིང་གང་ཞིག །སྒྲ་བཤད་དུ་མི་རུང་བ་དེའོ། །གཉིས་པ་མཚན་གཞི་ནི། ཁྱི་ནག་པོ་ལ་དུང་ཞེས་བརྗོད་པ་ལྟ་བུའོ། །གཉིས་པ་རྗེས་གྲུབ་དོན་ལྡན་གྱི་མིང་ལ། མཚན་ཉིད་དང༌། མཚན་གཞི་གཉིས། དང་པོ་ནི། རྗེས་གྲུབ་ཀྱི་མིང་གང་ཞིག །སྒྲ་བཤད་དུ་རུང་བ་དེའོ། །གཉིས་པ་མཚན་གཞི་ནི། ཁྱི་དཀར་པོ་ལ་དུང་ཞེས་བརྗོད་པའི་སྒྲ་ལྟ་བུའོ། །དེས་ན་ཐོག་མའི་མིང་ལ་འདོད་རྒྱལ་གྱི་མིང་གིས་ཁྱབ་ཅིང༌། རྗེས་གྲུབ་ཀྱི་མིང་ལ་འདོད་རྒྱལ་དང་དོན་ལྡན་གཉིས་ཀ་སྲིད་པ་ཡིན་ཏེ། སྨྲ་སྒོ་ལས། ཐོག་མ་འདོད་རྒྱལ་མིང་ཡིན་ཏེ།། རྗེས་གྲུབ་དང་ནི་དོན་ལྡན་དག། འདོད་རྒྱལ་གཉིས་ཀར་འདོད་པ་ཡིན།། ཞེས་བཤད་པའི་ཕྱིར། ཡང་མིང་དེ་ལ་དབྱེ་ན། དངོས་མིང་དང༌། བཏགས་མིང་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། འདོད་རྒྱལ་ཐོག་མའི་མིང་ངམ་དངོས་ཀྱི་སྒྲ་བཤད་གསུམ་པོ་གང་རུང་ཚང་བ་དེའོ། །གཉིས་པ་དབྱེ་བ་ལ། འདོད་རྒྱལ་ཐོག་ མའི་དངོས་མིང་དང༌། རྗེས་གྲུབ་འདོད་རྒྱལ་གྱི་དངོས་མིང༌། དོན་ལྡན་འཁྲུལ་མེད་ཀྱི་དངོས་མིང་དང་གསུམ་དུ་ཡོད་དོ།།

གཉིས་པ་བཏགས་མིང་ལ། མཚན་ཉིད་དང༌། དབྱེ་བ་གཉིས། དང་པོ་ནི། དོན་ལྡན་གྱི་མིང་གང་ཞིག །བཏགས་པའི་སྒྲ་བཤད་ལྔ་པོ་གང་རུང་ཚང་བའི་མིང་དེའོ། །གཉིས་པ་དབྱེ་བ་ལ། འདྲ་བ་རྒྱུ་མཚན་དུ་བྱས་པ་དང༌། འབྲེལ་བ་རྒྱུ་མཚན་དུ་བྱས་པ་དང༌། དེ་གཉིས་ཀ་ལས་ཟློག་པ་རྒྱུ་མཚན་དུ་བྱས་པའི་བཏགས་མིང་གསུམ་དུ་ཡོད་དོ། །དང་པོ་འདྲ་བ་རྒྱུ་མཚན་དུ་བྱས་པ་ནི། སྨན་བྱ་རོག་རྐང་ཞེས་བརྗོད་པ་ལྟ་བུའོ། །གཉིས་པ་འབྲེལ་བ་རྒྱུ་མཚན་དུ་བྱས་པ་ལ། རྒྱུ་མིང་འབྲས་བུ་ལ་བཏགས་པ། འབྲས་མིང་རྒྱུ་ལ་བཏགས་པ། ཚོགས་པའི་མིང་ཡ་གྱལ་ལ་བཏགས་པ། ཡ་གྱལ་གྱི་མིང་ཚོགས་པ་ལ་བཏགས་པ་དང་བཞིར་ཡོད། གསུམ་པ་དེ་གཉིས་ཀ་ལས་ཟློག་པ་རྒྱུ་མཚན་དུ་བྱས་པའི་བཏགས་མིང་ནི། གཟའ་མིག་དམར་ལ་བཀྲ་ཤིས་དང༌། བྱེད་པ་བི་ཊི་ལ་བཟང་པོ་ཞེས་བརྗོད་པ་ལྟ་བུའོ།། གཉིས་པ་ཚིག་ལ། མཚན་ཉིད་དང༌། དབྱེ་བ་གཉིས། དང་པོ་ནི། རང་གི་གདགས་གཞི་ཡི་གེ་དུ་མ་འདུས་ནས་དོན་གྱི་ཁྱད་པར་ཙམ་སྟོན་པར་བྱེད་པ་དེའོ། །གཉིས་པ་དབྱེ་བ་ལ། ཚིག་བསྡུ་བ་དང༌། ཚིག་གི་ཕྲད་གཉིས་སོ། །དང་པོ་ལ། སྒྲུབ་པའི་བསྡུ་བ་དང༌། དགག་པའི་བསྡུ་བ་གཉིས་སུ་ཡོད། གཉིས་པ་ཚིག་ཕྲད་ལ། མཚན་ཉིད་དང༌། །དབྱེ་བ་གཉིས། དང་པོ་ནི། རང་ཁོ་ནས་བརྗོད་བྱའི་དོན་སྟོན་པར་མི་ནུས་ཤིང༌། ཚིག་གཞན་ཞིག་དང་ཕྲད་ནས་དོན་སྟོན་དགོས་པ་དེའོ། །གཉིས་པ་དབྱེ་བ་ལ། ཚིག་ཕྲད་སོ་སོ་བ་དང༌། འདུས་པ་གཉིས་སུ་ཡོད་དེ། སྒྲ་གང་རང་ལ་དོན་མེད་ཅིང༌།། དོན་ལྡན་མིང་ཚིག་གསལ་བྱེད་པ།། ཚིག་གི་ཕྲད་ཡིན་དེ་ཡང་ནི།། སོ་སོ་བ་དང་འདུས་པ་གཉིས།། ཞེས་བཤད་པའི་ཕྱིར། གཉིས་པ་ཡི་གེ་ལ། མཚན་ཉིད་དང༌། དབྱེ་བ་གཉིས། དང་པོ་ནི། མིང་ཚིག་གཉིས་ཀྱི་གདགས་གཞིར་གྱུར་པའི་རྗོད་བྱེད་དེ། ཡི་གེའི་མཚན་ཉིད་ཡིན་ཏེ། སུམ་ཅུ་པ་ལས། མིང་ཚིག་བརྗོད་པ་ཀུན་གྱི་གཞི།། ཡི་གེ ཞེས་བཤད་པའི་ཕྱིར། གཉིས་པ་དབྱེ་བ་ལ། སྒྲའི་བསྟན་བཅོས་ལས་འབྱུང་བ་དང༌།

སྡེབ་སྦྱོར་གྱི་བསྟན་བཅོས་ལས་འབྱུང་བ་དང༌། དུས་ཀྱི་འཁོར་ལོ་ལས་འབྱུང་བ་དང་གསུམ་དུ་ཡོད། དང་པོ་ལྟར་ན། དབྱངས་ཀྱི་ཡི་གེ། གསལ་བྱེད་ཀྱི་ཡི་གེ། དེ་ལས་གཞན་པའི་ཡི་གེ་དང་གསུམ་དུ་ཡོད་དོ། །གཉིས་པ་སྡེབ་སྦྱོར་གྱི་བསྟན་བཅོས་ལས་འབྱུང་བ་ལྟར་ན། དབྱངས་ཡིག་ལ་ཉི་ཤུ་རྩ་གཉིས་དང༌། གསལ་བྱེད་ལ་སུམ་ཅུ་རྩ་བདུན་དུ་ཡོད་དེ། སྡེབ་སྦྱོར་རིན་ཆེན་འབྱུང་ལྡན་ལས། འདིར་ནི་དབྱངས་ཡིག་ཉི་ཤུ་གཉིས།། གསལ་བྱེད་རྣམས་ཀྱང་སུམ་ཅུ་བདུན།། ཞེས་བཤད་པའི་ཕྱིར། གསུམ་པ་དུས་ཀྱི་འཁོར་ལོ་ལས་འབྱུང་བ་ལྟར་ན། དབྱངས་ཐམས་ཅད་སྟོང་པ་ཆེན་པོ་ཡི་གེ་ལྔ་དང༌། གསལ་བྱེད་ཐམས་ཅད་ཐིག་སྟོང་ཡིག་དྲུག་ཏུ་འདུས་པ་ཡིན་ཏེ། སྟོང་པ་ཆེན་པོ་ཡི་གེ་ལྔ།། ཐིག་ལེ་སྟོང་པ་ཡི་གེ་དྲུག། ཅེས་བཤད་པའི་ཕྱིར། དང་པོ་སྟོང་པ་ཆེན་པོ་ཡི་གེ་ལྔ་ནི། ཨ་ཨི་ཨུ་རི་ལི་རྣམས་སོ། །གཉིས་པ་ཐིག་ལེ་སྟོང་པ་ཡི་གེ་དྲུག་ནི། སྡེ་པ་དྲུག་པོ་རྣམས་སོ། །རྣམ་འགྲེལ་མཛད་པའི་ལུགས་ལྟར་ན། མིང་ཚིག་ཡི་གེ་གསུམ་ཀ་མཉན་བྱ་ཡིན། ཟེར་བ་ནི་མ་ཤེས་པ་ཡིན་ཏེ། བྱེད་པ་རྣམས་ཀྱི་སྦྱོར་བ་འམ།། ཡིད་ཀྱི་བཟླས་པ་དོན་མེད་འགྱུར།། ཞེས་རིག་བྱེད་ཀྱི་ཚིག་ལ་སྒྲས་ཁྱབ་པ་ལ་དངོས་སྐྱོན་འཕངས་པའི་ཕྱིར། 

རང་གི་ལུགས་ནི། མིང་ཚིག་གཉིས་ལ་ལྡན་པ་མ་ཡིན་པའི་འདུ་བྱེད་ཀྱིས་ཁྱབ་ཅིང༌། གསལ་བྱེད་སྲོག་ཡིག་དང་བྲལ་བ་རྣམས་སྒྲ་མ་ཡིན་ལ། དབྱངས་བཅུ་བཞི་པོ་རྣམས་ནི་སྒྲར་འཆད་དགོས་ཏེ། ཡི་གེ་ཀུན་སློང་ཤེས་པ་ལས།། སྐྱེ་ལ་ཤེས་པའི་སྒྲ་སྐྱེ་འོ།། ཞེས་བཤད་པའི་ཕྱིར། ལྔ་པ་འགལ་བ་དང་འབྲེལ་བའི་རྟོགས་ཚུལ་ལ། འབྲེལ་བ་དང༌། འགལ་བ་གཉིས། དང་པོ་འབྲེལ་བ་ལ། མཚན་ཉིད་དང༌། དབྱེ་བ། འབྲེལ་བ་ངེས་བྱེད་ཀྱི་ཚད་མ་བཤད་པ་གསུམ། དང་པོ་ལ། གཞན་ལུགས་མི་འཐད་པ་དང༌། རང་ལུགས་བཞག་པ་གཉིས། དང་པོ་ལ། བོད་ཕྱི་མ་དག ཁྱོད་ཆོས་དེ་ལ་ཐ་དད། ཆོས་དེ་ཁེགས་ན་ཁྱོད་ཁེགས་དགོས་དེ། ཁྱོད་ཆོས་དེ་དང་འབྲེལ་བའི་མཚན་ཉིད་ཡིན། ཞེས་ཟེར་བ་ནི་གཞུང་གི་དགོངས་པ་མ་ཡིན་ཏེ། དེ་ལྟར་ན་དངོས་མ་ངེས་དང༌། ལྷག་ལྡན་དང༌། འགལ་བའི་གཏན་ཚིགས་རྣམས་གཏན་ཚིགས་ཡང་དག་ཏུ་གྱུར་ཏེ། ཕྱོགས་ཆོས་གྲུབ་ཅིང་རྟགས་ཆོས་ལ་འབྲེལ་བ་གྲུབ་པའི་གཏན་ཚིགས་ཡིན་པའི་ཕྱིར། ཡང་རིགས་གཏེར་ལས། ཆོས་གང་ཆོས་གཞན་མི་འདོར་བ།། འབྲེལ་བ་རྣམས་ཀྱི་སྤྱི་མཚན་ཡིན།། ཞེས་གསུངས་སོ།།གཉིས་པ་རང་ལུགས་བཞག་པ་ནི། ཆོས་དེ་ལ་རྗེས་སུ་འགྲོ་ལྡོག་མི་འཁྲུལ་བ་དེ། ཆོས་དེ་ལ་འབྲེལ་བའི་མཚན་ཉིད། གཉིས་པ་དབྱེ་བ་ལ། བདག་གཅིག་འབྲེལ་དང༌། དེ་བྱུང་འབྲེལ་བ་གཉིས་སུ་ཡོད། འབྲེལ་བ་ལ་དེ་གཉིས་སུ་གྲངས་ངེས་པ་ཡིན་ཏེ། འདི་དངོས་རང་བཞིན་ནམ་འབྲས་ཕྱིར།། འདི་ལས་རྣམ་པར་ཟློག་པས་ཀྱང༌།། འཁྲུལ་པ་མེད་པ་ཡོད་མ་ཡིན།། ཞེས་བཤད་པའི་ཕྱིར། དང་པོ་བདག་གཅིག་འབྲེལ་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཆོས་དེ་དང་ངོ་བོ་གཅིག་པའི་སྒོ་ནས་ཆོས་དེ་ལ་རྗེས་སུ་འགྲོ་ལྡོག་མི་འཁྲུལ་བ་དེ། ཆོས་དེ་དང་བདག་གཅིག་གི་འབྲེལ་བའི་མཚན་ཉིད། གཉིས་པ་མཚན་གཞི་ནི། དངོས་པོ་དང་མི་རྟག་པའི་འབྲེལ་པ་ལྟ་བུའོ།། གཉིས་པ་དེ་བྱུང་འབྲེལ་བ་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཆོས་དེ་ལ་ངོ་བོ་ཐ་དད་པའི་སྒོ་ནས་ཆོས་དེ་ལ་རྗེས་སུ་འགྲོ་ལྡོག་མི་འཁྲུལ་བ་དེ།

ཆོས་དེ་དང་དེ་བྱུང་འབྲེལ་གྱི་མཚན་ཉིད། གཉིས་པ་མཚན་གཞི་ནི། མེ་དུའི་འབྲེལ་བ་ལྟ་བུའོ། །ཡང་འབྲེལ་བ་ལ་དབྱེ་ན། མཚན་ཉིད་པ་དངོས་པོ་སྟོབས་ཞུགས་ཀྱི་འབྲེལ་བ་དང༌། བཏགས་པ་བ་སྒྲོ་བཏགས་ཀྱི་འབྲེལ་བ་གཉིས་སུ་ཡོད། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྩ་བ་དངོས་འབྲེལ་ངེས་བྱེད་ཀྱི་ཚད་མ་གྲུབ་པའི་སྒོ་ནས་རྗེས་སུ་འགྲོ་ལྡོག་མི་འཁྲུལ་བ་དེའོ།། གཉིས་པ་དབྱེ་བ་ལ། དངོས་ཕྱོགས་ཀྱི་དངོས་པོ་སྟོབས་ཞུགས་ཀྱི་བདག་གཅིག་འབྲེལ་དང༌། དེའི་དེ་བྱུང་འབྲེལ་གཉིས་སུ་ཡོད། དང་པོ་ལ། དངོས་འབྲེལ་དང༌། བརྒྱུད་འབྲེལ་གཉིས་སོ། །དང་པོ་ནི། བྱས་མི་རྟག་གི་འབྲེལ་བ་དང༌། གཉིས་པ་བརྒྱུད་འབྲེལ་ནི། བྱས་པ་ཡོད་པ་དང་མི་རྟག་པ་ཡོད་པའི་འབྲེལ་བ་ལྟ་བུའོ།། གཉིས་པ་དེ་བྱུང་གི་འབྲེལ་བ་ལ་ཡང༌། དངོས་ཕྱོགས་ཀྱི་འབྲེལ་བ་དང༌། ལྡོག་ཕྱོགས་ཀྱི་འབྲེལ་བ་གཉིས་སུ་ཡོད། དང་པོ་ལ། དངོས་ཀྱི་འབྲེལ་བ་དང༌། བརྒྱུད་པའི་འབྲེལ་བ་གཉིས་སུ་ཡོད། དང་པོ་ནི། མེ་དུའི་འབྲེལ་བ་དང༌། གཉིས་པ་བརྒྱུད་པའི་འབྲེལ་བ་ནི། མེ་ཡོད་དང་དུ་ཡོད་ཀྱི་འབྲེལ་བ་ལྟ་བུའོ། །གཉིས་པ་ལྡོག་ཕྱོགས་ཀྱི་འབྲེལ་བ་ནི། མེ་མེད་དང་དུ་མེད་ཀྱི་འབྲེལ་བ་ལྟ་བུའོ།། གཉིས་པ་སྒྲོ་བཏགས་ཀྱི་འབྲེལ་བ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རྩ་བ་དངོས་འབྲེལ་ངེས་བྱེད་ཀྱི་ཚད་མ་ལ་མ་བརྟེན་པར་རྗེས་སུ་འགྲོ་ལྡོག་མི་འཁྲུལ་བ་ཙམ་དུ་བཞག་པ་དེའོ། །གཉིས་པ་དབྱེ་བ་ལ། དེའི་བདག་གཅིག་འབྲེལ་དང༌། དེའི་དེ་བྱུང་འབྲེལ་གཉིས་སུ་ཡོད། དང་པོ་ནི། མཚན་མཚོན་གྱི་འབྲེལ་བ་ལྟ་བུ་འོ། །གཉིས་པ་ནི། འགོག་ལམ་གྱི་འབྲེལ་བ་ལྟ་བུའོ།། གསུམ་པ་འབྲེལ་བ་ངེས་བྱེད་ཀྱི་ཚད་མ་བཤད་པ་ལ། རང་བཞིན་གྱི་རྟགས་ཀྱི་འབྲེལ་བ་ངེས་བྱེད་བཤད་པ། འབྲས་བུའི་རྟགས་ཀྱི་འབྲེལ་བ་ངེས་བྱེད་བཤད་པའོ། །དང་པོ་ནི། བྱས་མི་རྟག་ལྟ་བུ་ལ་མཚོན་ན། ལྟོས་མེད་ཀྱི་རྟགས་ཀྱིས་རྗེས་འགྲོའི་འབྲེལ་བ་ངེས་པར་བྱེད།

གནོད་པ་ཅན་གྱི་རྟགས་ཀྱིས་ལྡོག་པའི་འབྲེལ་བ་ངེས་པར་བྱེད། གཉིས་པ་འབྲས་བུའི་རྟགས་ཀྱི་འབྲེལ་བ་ངེས་བྱེད་བཤད་པ་ལ། མ་དམིགས་པ་སྔོན་དུ་འགྲོ་བའི་ཕྲུགས་གསུམ་གྱིས་རྗེས་འགྲོའི་འབྲེལ་བ་དང༌། དམིགས་པ་སྔོན་དུ་འགྲོ་བའི་ཕྲུགས་གསུམ་གྱིས་ལྡོག་པའི་འབྲེལ་བ་ངེས་པར་བྱེད་དོ།། གཉིས་པ་འགལ་བ་ལ། མཚན་ཉིད་དང༌། དབྱེ་བ་གཉིས། དང་པོ་ལ། གཞན་ལུགས་མི་འཐད་པ་དང༌། རང་ལུགས་བཞག་པའོ། །དང་པོ་ནི། བོད་ཕྱི་མ་རྣམས། ཁྱོད་ཆོས་དེ་ལ་ཐ་དད། ཁྱོད་ཀྱང་ཡིན་ཆོས་དེ་ཡང་ཡིན་པའི་གཞི་མཐུན་མི་སྲིད་པ་དེའོ། །ཞེས་ཟེར་བ་ནི་མི་འཐད་དེ། དེ་ལྟར་ན་མེ་དུ་གཉིས་འགལ་བར་ཐལ་བ་དང༌། རྣམ་གྲོལ་ལམ་དང་བར་ཆད་མེད་ལམ་འགལ་བར་ཐལ་བ་དང༌། བྱམས་པ་དང་མ་རིག་པ་གཉིས་འགལ་བར་ཐལ་བ་དང༌། འདོད་ཆགས་དང་ཁོང་ཁྲོ་གཉིས་འགལ་བར་ཐལ་བ་དང༌། ཀུན་རྫོབ་དང་དོན་དམ་གཉིས་འགལ་བར་ཐལ་བ་རྣམས་འཇུག་གོ། གཉིས་པ་རང་ལུགས་ནི། ཁྱོད་ཆོས་དེ་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་དེའོ།། གཉིས་པ་དབྱེ་བ་ལ། མཚན་ཉིད་པ་ལྷན་ཅིག་མི་གནས་འགལ་དང༌། བཏགས་པ་བ་ཕན་ཚུན་སྤང་འགལ་གཉིས་སུ་ཡོད། དང་པོ་ལ། མཚན་ཉིད་དང༌། མཚན་གཞི་གཉིས། དང་པོ་ནི། ཁྱོད་ཆོས་དེ་ལ་གནོད་བྱེད་དུ་ཚད་མས་དམིགས་པའི་སྒོ་ནས་ཁྱོད་ཆོས་དེ་དང་ལྷན་ཅིག་ཏུ་གནས་མི་རུང་བ་དེ། ཁྱོད་ཆོས་དེ་དང་ལྷན་ཅིག་མི་གནས་འགལ་ཡིན་པའི་མཚན་ཉིད། གཉིས་པ་མཚན་གཞི་ནི། གནོད་བྱེད་ཚ་རེག་སྟོབས་ཆེན་པོ་དང་གནོད་བྱ་གྲང་རེག་གི་རྒྱུན་མ་འོངས་པ་ལྟ་བུའོ།། ཡང་འགལ་བ་མཚན་ཉིད་པ་དེ་ལ་དབྱེ་ན། དངོས་འགལ་དང༌། བརྒྱུད་འགལ་ལོ། །དང་པོ་ནི། གནོད་བྱེད་མེ་དང༌། གནོད་བྱ་གྲང་རེག་ལྟ་བུའོ། །གཉིས་པ་བརྒྱུད་འགལ་ནི། གནོད་བྱེད་མེ་དང་གནོད་བྱ་བ་མོའི་རེག་པ་དང༌། གྲང་འབྲས་སྤུ་ལོང་བྱེད་དང༌། གྲང་རྒྱུ་ནུས་པ་ཐོགས་མེད་ལྟ་བུ་ལ་བྱེད། གཉིས་པ་ཕན་ཚུན་སྤང་འགལ་ལ། མཚན་ཉིད་དང༌། དབྱེ་བ་གཉིས།

དང་པོ་ནི། ཁྱོད་ཆོས་དེ་དང་འགལ་བ་གང་ཞིག །ཁྱོད་དང་ཆོས་དེ་གཉིས་ཀའམ་གང་རུང་ཅིག་དངོས་པོར་མ་གྲུབ་པ་དེ། ཁྱོད་ཆོས་དེ་དང་ཕན་ཚུན་སྤང་འགལ་ཡིན་པའི་མཚན་ཉིད་ཡིན། གཉིས་པ་དབྱེ་བ་ལ། དངོས་འགལ་དང༌། བརྒྱུད་འགལ་གཉིས་སོ། །དང་པོ་ནི། མི་རྟག་པ་དང་རྟག་པ་ལྟ་བུ། གཉིས་པ་ནི། བྱས་པ་དང་རྟག་པ་ལྟ་བུ་ལ་བྱེད་དེ། རང་མིན་འགོག་པ་དངོས་འགལ་ཡིན།། བརྒྱུད་འགལ་རང་མིན་ཁྱབ་བྱ་འགོག། ཅེས་བཤད་པའི་ཕྱིར། དྲུག་པ་མཚན་ཉིད་དང་མཚོན་བྱའི་རྟོགས་ཚུལ་ལ། མཚན་མཚོན་གཞི་གསུམ་ངོས་བཟུང་བ་དང༌། མཚོན་སྦྱོར་ཇི་ལྟར་འགོད་པའི་ཚུལ་ལོ། །དང་པོ་ལ། མཚན་མཚོན་གཞི་གསུམ་ལས། དང་པོ་མཚན་ཉིད་ལ། ལོ་ཆེན་དང༌། རྒྱ་དམར་བ་ནི། མཚོན་བྱ་རྣམ་འཇོག་མཚན་ཉིད་ཀྱི་མཚན་ཉིད་ཡིན། ཞེས་གསུངས། སློབ་དཔོན་ཕྱ་པ་ནི། རྫས་ཡོད་ཆོས་གསུམ་ཚང་བ་མཚན་ཉིད་ཀྱི་མཚན་ཉིད་དང༌། རིགས་གཏེར་བ། དངོས་འགལ་གཅོད་པའི་དོན་ལྡོག་ཏུ་གྲུབ་པ་མཚན་ཉིད་ཀྱི་མཚན་ཉིད་ཡིན། ཞེས་དང༌། རང་ལུགས་ལ། མཚན་ཉིད་དངོས་དང༌། མཚན་ཉིད་ཀྱི་སྐྱོན་གསུམ་བསལ་བའོ། །དང་པོ་ནི། སློབ་དཔོན་ཕྱ་པ་དང་མཐུན། གཉིས་པ་མཚན་ཉིད་ཀྱི་སྐྱོན་གསུམ་བསལ་བ་ལ། མ་ཁྱབ། ཁྱབ་ཆེ། མི་སྲིད་པའི་སྐྱོན་གསུམ་ཡོད་པ་ལས། དང་པོ་མ་ཁྱབ་པའི་སྐྱོན་ནི། མཚན་ཉིད་གང་ཞིག །རང་གི་མཚན་གཞིའི་ཕྱོགས་གཅིག་ལ་མ་ཁྱབ་པའོ། །དཔེར་ན་བ་ལང་གི་མཚན་ཉིད་དུ་ནོག་ལྐོག་ཤལ་ཁྲ་བོ་བཀོད་པ་ལྟ་བུའོ། །གཉིས་པ་ཁྱབ་ཆེ་བའི་སྐྱོན་ནི། མཚན་ཉིད་གང་ཞིག །རང་གི་མཚན་གཞི་མ་ཡིན་པ་གཞན་ལ་ཡང་ཁྱབ་པ་སྟེ། དཔེར་ན། བ་ལང་གི་མཚན་ཉིད་དུ་དོན་བྱེད་ནུས་པ་བཀོད་པ་ལྟ་བུའོ། །གསུམ་པ་མི་སྲིད་པའི་སྐྱོན་ནི། མཚན་ཉིད་གང་ཞིག །རང་གི་མཚན་གཞི་ལ་མི་སྲིད་པ་སྟེ། ནོག་ལྐོག་ཤལ་རྟའི་མཚན་ཉིད་དུ་བཞག་པ་ལྟ་བུའོ།། གཉིས་པ་མཚོན་བྱ་ལ། མཚན་ཉིད་དང༌། མཚན་གཞི་གཉིས། དང་པོ་ལ། སློབ་དཔོན་ཕྱ་པ་ལྟར་ན། བཏགས་ཡོད་ཆོས་གསུམ་ཚང་བ་མཚོན་བྱའི་མཚན་ཉིད་དང༌།

རིགས་གཏེར་བ་ལྟར་ན། རྒྱུ་མཚན་ཅན་གྱི་སྒྲ་བློས་གྲུབ་པ་མཚོན་བྱའི་མཚན་ཉིད་ཡིན། ཞེས་འཆད། གཉིས་པ་མཚན་གཞི་ནི། ཀ་བ་དང་བུམ་པ་ལ་སོགས་པའི་མིང་རྣམས་སོ།། གསུམ་པ་མཚན་གཞི་ལ། མཚན་ཉིད་དང༌། མཚན་གཞི་གཉིས། དང་པོ་ནི། མཚན་མཚོན་ཟུང་ཅིག་གི་རྟེན་བྱེད་པ་དེའོ། །གཉིས་པ་མཚན་གཞི་ནི། བུམ་པ་དང་ཀ་བ་ལྟ་བུའོ། །དེ་གཉིས་མཚོན་བྱར་འཇོག་པའི་ཚེ་དེ་གཉིས་ཀྱི་མིང་མཚོན་བྱར་འཇོག་པ་ཡིན་གྱི། རང་ལྡོག་ནས་མཚོན་བྱར་མི་འཇོག་སྟེ། དེ་གཉིས་དང་དོན་བྱེད་ནུས་པ་སོགས་ལ་རྫས་ཡོད་དང་བཏགས་ཡོད་ཡིན་མིན་གྱི་ཁྱད་པར་མེད་པའི་ཕྱིར། གཉིས་པ་མཚོན་སྦྱོར་ཇི་ལྟར་འགོད་པའི་ཚུལ་ལ། རྩ་བའི་སྦྱོར་བ་དང༌། དེ་ལས་བཅུ་གཉིས་སུ་འགྱུར་བའི་ཚུལ་ལོ། །དང་པོ་ནི། བུམ་པ་མཚན་གཞི། དངོས་པོའི་ཐ་སྙད་དང་ལྡན་པར་མཚོན། དོན་བྱེད་ནུས་པ་ཡིན་པ། ཞེས་པ་ལྟ་བུའོ། །གཉིས་པ་དེ་ལས་བཅུ་གཉིས་སུ་འགྱུར་བའི་ཚུལ་ལ། རང་ལྡོག་ཡིན་པའི་མཚོན་ཚུལ་དྲུག་དང༌། གཞན་ལྡོག་ཡིན་པའི་མཚོན་ཚུལ་དྲུག་སྟེ་བཅུ་གཉིས་སུ་ཡོད། དང་པོ་ལ། སྤྱིའི་སྦྱོར་བ་གསུམ་དང༌། སྦྱོར་བ་འདིར་གཏོགས་གསུམ་སྟེ་དྲུག་གོ། །གཉིས་པ་གཞན་ལྡོག་ཡིན་པའི་མཚོན་ཚུལ་དྲུག་ལ་ཡང་དེ་གཉིས་སུ་ཕྱེ་བས་དྲུག་གོ། །བློ་རིགས་ཀྱི་རྣམ་པར་གཞག་པ་རྫོགས་སོ།། །། འདི་ནི་སྡེ་བདུན་གཞུང་གི་སྙིང་པོ་སྟེ།། རིགས་པའི་ལམ་མཆོག་འཇུག་པའི་སྦྱོར་བ་ཡིན།། རྟོག་གེའི་ལུས་བརྒྱད་གསལ་བའི་མེ་ལོང་དང༌།། དགག་སྒྲུབ་ཡལ་འདབ་འཕེལ་བའི་རྩ་བའང་ཡིན།། འདིས་ཀྱང་རྟོག་གེའི་རིང་ལུགས་གནས་པ་ལས།། དངོས་དང་བརྒྱུད་པས་ཆ་ཤས་འཕེན་གྱུར་ཅིག ། ཁྱད་པར་འདྲེན་མཆོག་སྐྱེས་ཆེན་དམ་པ་ཡི།། ཐུགས་ཀྱི་བཞེད་པ་མ་ལུས་ཡོངས་གང་ནས།། བདག་ཀྱང་འཕྲལ་དང་ཡུན་དུ་བདེ་གྱུར་ཅིག། ཅེས་གསུང་རབ་ཀུན་ལ་ལྟ་བའི་མིག་གཅིག་རྒྱ་ཆེན་ཐོས་པ་འཚོལ་བའི་སྣང་བར་གྱུར་པ་རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་རང་དོན་དང་གཞན་དོན་གྱི་ལེའུ་ལས་འབྱུང་བའི་རྟགས་དང་སྒྲུབ་ངག་གི་རྣམ་གཞག

ཚད་མ་གྲུབ་པ་དང་མངོན་སུམ་གྱི་ལེའུ་ལས་འབྱུང་བའི་ཚད་མ་སྤྱི་དང་མངོན་རྗེས་སོ་སོའི་རང་བཞིན་གཏན་ལ་ཕབ་པ་འདི་ཡང༌། དཔལ་རྣམ་ཐོས་ཀྱི་རི་བོའི་འདབ། གང་དབྱར་ཆབ་འབབ་པའི་འགྲམ། གདན་ས་ཆེན་པོ་ཆོས་ཀྱི་ཕོ་བྲང་དང་ཉེ་བར། རྗེ་བཙུན་དབང་ཕྱུག་རྡོ་རྗེའི་བཀའ་ལུང་ཉེ་བར་བྱིན་པ་ལ་བརྟེན་ནས་དགེ་སྦྱོང་གི་གཟུགས་བརྙན་འཛིན་པ་རྣམ་རྒྱལ་གྲགས་པས་སྦྱར་བའོ།། །།